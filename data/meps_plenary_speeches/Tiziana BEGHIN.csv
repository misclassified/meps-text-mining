MP,Date,Language,Title,Url,Content
Tiziana BEGHIN,2023-11-08,IT,State of the Energy Union (debate),https://www.europarl.europa.eu/doceo/document/CRE-9-2023-11-08-INT-1-187-0000_IT.html,"  Tiziana Beghin (NI).   – Signor Presidente, signora Commissaria, l'Unione dell'energia rappresenta sicuramente una grande opportunità di crescita e di sicurezza per la nostra Europa. Con una centrale unica di acquisto e facendo pesare finalmente la forza della nostra Unione, imprese e cittadini possono ottenere prezzi più competitivi rispetto al passato. 
Tuttavia ci sono ancora molte zone d'ombra. 
Il boom delle energie rinnovabili nel 2022 non è omogeneo in tutte le parti d'Europa. Ci sono paesi, come l'Italia, che arrancano, non sfruttando appieno le potenzialità di sole e vento. 
Sempre in Italia i sussidi statali alle fonti fossili nel 2022 sono aumentati di oltre il 500 % rispetto al 2021, anno in cui il governo Conte li ha portati al minimo storico.
La Commissione deve mettere il fiato sul collo ai paesi membri, sulle comunità energetiche, sulle rinnovabili, sulla lotta alla povertà energetica e sull'efficienza degli impianti. I piani nazionali per l'energia e il clima devono riflettere questi obiettivi, altrimenti avremo fallito tutti. 
"
Tiziana BEGHIN,2023-10-17,IT,International Day for the Eradication of Poverty (debate),https://www.europarl.europa.eu/doceo/document/CRE-9-2023-10-17-INT-2-084-0000_IT.html,"  Tiziana Beghin (NI).   – Signora Presidente, onorevoli colleghi, in questa legislatura abbiamo approvato la direttiva sul salario minimo e una raccomandazione sul reddito minimo: sono dei primi, ma purtroppo insufficienti, passi in avanti. Bisogna fare di più perché oggi la povertà colpisce anziani, studenti, bambini, famiglie e persino i lavoratori. Tutto il ceto medio è a rischio a causa dell'inflazione alle stelle.
Commissario Schmit, esprimiamo preoccupazione perché il governo italiano intende aggirare e non applicare correttamente i criteri previsti dalla direttiva sul salario minimo. La Commissione deve vigilare e fermare questa presa in giro perché in Italia oltre 3 milioni di lavoratori hanno paghe da fame, e per loro questo Parlamento ha votato la direttiva.
Infine una proposta: la lotta alla povertà non deve essere lasciata ai soli Stati membri, istituiamo il reddito di cittadinanza europeo e finanziamolo con il bilancio comune.
Abbiamo fatto l'Unione economica e monetaria, facciamo adesso l'Europa dei cittadini.
"
Tiziana BEGHIN,2023-10-04,IT,The spread of ‘anti-LGBTIQ’ propaganda bills by populist parties and governments in Europe (debate),https://www.europarl.europa.eu/doceo/document/CRE-9-2023-10-04-INT-3-395-0000_IT.html,"  Tiziana Beghin (NI).   – Signor Presidente, onorevoli colleghi, dopo i negazionisti di tragedie come quella dell'Olocausto e i negazionisti climatici, ecco arrivare chi nega persino l'evidenza, e cioè le discriminazioni di genere in Europa.
Faccio qualche esempio. Polonia 2020: oltre 100 comuni, amministrati tutti dalla destra, si sono dichiarati ""zone libere da LGBT"". Italia 2023: il governo Meloni blocca le registrazioni all'anagrafe dei figli di coppie gay e alcuni tribunali cancellano retroattivamente il rapporto di parentela. Sempre in Italia, il Parlamento vota una legge che manda in carcere i genitori dei bambini nati attraverso la gestazione per altri in forma altruistica.
Presidente, chi oggi in Polonia e in Italia sostiene che la destra non tocca i diritti dei gay mente sapendo di mentire. E adesso basta, e lo dico da mamma eterosessuale di cinque figlie. Come insegna il filosofo Samuel Adams: ""Non abbiamo bisogno di una maggioranza che prevalga, ma piuttosto di un'instancabile minoranza desiderosa di accendere focolai di libertà nelle menti degli uomini"".
"
Tiziana BEGHIN,2023-09-13,IT,State of the Union (debate),https://www.europarl.europa.eu/doceo/document/CRE-9-2023-09-13-INT-3-022-0000_IT.html,"  Tiziana Beghin (NI).   – Signora Presidente, onorevoli colleghi, Presidente von der Leyen, in questi quattro anni lei ha dimostrato di essere più una maratoneta che una velocista. E questo in politica è un merito. Mi permetto però un suggerimento: anche in questo ultimo anno di lavoro continui a perseguire unicamente il bene comune e il futuro dell'Unione europea e non ascolti le sirene che provengono dalle capitali europee. 
Il nostro e il suo traguardo non sia il Consiglio europeo del giugno 2024, ma il 2050, data in cui dobbiamo raccogliere i frutti delle politiche di oggi. Per il Movimento 5 Stelle l'Europa non deve prendere a modello l'austerity del 2011-2012, ma il Next Generation del 2020. 
Il patto di stabilità non può dunque essere il copia e incolla degli errori del passato ma deve diventare il trampolino di lancio per un'Europa più verde, più tecnologica, più sociale e più giusta. 
Presidente, la guerra in Ucraina è la principale minaccia per il futuro e la vita dei cittadini europei. Fermiamola! Solo diplomazia e dialogo potranno riportare la pace nel nostro continente, non le armi.
"
Tiziana BEGHIN,2023-06-14,IT,Surrogacy in the EU - risks of exploitation and commercialisation (topical debate),https://www.europarl.europa.eu/doceo/document/CRE-9-2023-06-14-INT-3-128-0000_IT.html,"  Tiziana Beghin (NI).   – Signora Presidente, onorevoli colleghi, mutui alle stelle, lavori precari, paghe da fame, imprese sempre più in difficoltà, pace in Ucraina sempre più lontana. No, per questo dibattito la destra capitanata da Fratelli d'Italia non ha proposto uno di questi temi urgenti per i cittadini. La loro priorità è alimentare l'ennesima caccia alle streghe contro le donne e le famiglie omogenitoriali. 
La gestazione per altri è qualcosa di molto lontano dalla nostra cultura, soprattutto quella mediterranea, che ruota attorno alla famiglia. Ma il fatto che sia diversa non significa che sia giusta o sbagliata. Chi sono io per giudicare chi fa delle scelte diverse dalla mia? Se vogliamo essere seri e non fare propaganda becera, oggi dovremmo tutti insieme condannare lo sfruttamento a fini riproduttivi, ma non la libera e consapevole scelta di molte donne ad aiutare altre coppie a realizzare il sogno di essere genitori. 
Ecco la differenza fra noi e loro. Noi rispettiamo il prossimo, la destra vuole imporre il proprio stile di vita. Per noi tutti i bambini, a prescindere da come siano stati procreati, e tutte le famiglie, etero, gay, con un solo genitore, dovrebbero avere gli stessi diritti, per la destra invece no. Ma non vincerete nemmeno nella prossima legislatura, perché l'amore è sempre più forte di odio e pregiudizi. 
"
Tiziana BEGHIN,2023-05-31,IT,10 year anniversary of the Rana Plaza collapse in Bangladesh (statement by the President),https://www.europarl.europa.eu/doceo/document/CRE-9-2023-05-31-INT-1-070-0000_IT.html,"  Tiziana Beghin (NI).   – Signor Presidente, con 1 134 vittime e oltre 2 500 feriti la tragedia del Rana Plaza, in Bangladesh, può essere considerata come l'incidente sul lavoro più grave della storia. Una tragedia solo apparentemente lontana, perché al Rana Plaza si fabbricavano gli abiti che si vendevano nei negozi di tutto il mondo, anche qui in Europa.
Abbiamo dunque anche noi delle responsabilità sulle condizioni di lavoro nei paesi del terzo mondo, e come Europa devo dire che abbiamo reagito. Dopo la tragedia c'è stato un maggiore coinvolgimento delle aziende nella responsabilità sociale, l'adozione di standard internazionali più elevati e un incremento delle pressioni sui governi per aumentare i diritti dei lavoratori.
È stato fatto tutto? Possiamo dire che tragedie come quella del Rana Plaza non si verificheranno mai più? No. La pandemia e l'avvento dell'ultra-fast fashion hanno alimentato altre forme di abusi: dagli algoritmi che decidono sulla vita dei lavoratori, alle paghe da fame.
Come Movimento 5 Stelle sosteniamo l'iniziativa dei cittadini europei, promossa tra gli altri dall'Organizzazione mondiale del commercio equo, da Abiti Puliti e da Fashion Revolution. ""Good Clothes, Fair Pay"", questo è il titolo della campagna che chiede all'Europa una legislazione per raggiungere salari dignitosi in tutto il settore dell'abbigliamento, del tessile e delle calzature. 
Il prossimo 17 giugno come Movimento 5 Stelle saremo in piazza a Roma anche per loro. #BastaVitePrecarie non è solo un impegno che vogliamo prendere in Italia, ma un obiettivo da raggiungere in tutta Europa e in tutto il mondo.
Questo Parlamento sta lavorando, oltre che sulla responsabilità sociale d'impresa, sul regolamento per porre fine al lavoro forzato. Domani voteremo un provvedimento d'urgenza per acquistare più armi e munizioni. Secondo noi sono invece queste le urgenze su cui dovremmo lavorare.
Mai più Rana Plaza. Basta sfruttamento dei lavoratori. Basta vite precarie.
"
Tiziana BEGHIN,2023-03-29,IT,The Rights of children in Rainbow Families and same sex parents in particular in Italy (debate),https://www.europarl.europa.eu/doceo/document/CRE-9-2023-03-29-INT-1-183-0000_IT.html,"  Tiziana Beghin (NI).   – Signor Presidente, onorevoli colleghi, i bambini sono bambini e lo sono a prescindere da come sono stati procreati, da come arrivano al mondo, dalla razza e dall'orientamento sessuale dei loro genitori. I loro diritti vanno difesi, senza se e senza ma. E lo dico da mamma di tre figlie biologiche e di due acquisite.
Quello che sta succedendo in Italia, nel mio paese, è vergognoso. Un governo di estrema destra che sta facendo una guerra nascosta a famiglie, come la mia, solo perché sono diverse dalla mia. Questa non è l'Europa che sogniamo, questa non è l'Europa che nei trattati difende l'uguaglianza dei suoi cittadini e il rispetto dei loro diritti.
La risposta del Commissario Reynders a una nostra interrogazione va nella direzione giusta. Riconoscere i diritti dei figli delle famiglie arcobaleno è una questione di giustizia sociale, ma anche di legalità. Il principio di sussidiarietà non c'entra nulla perché nessuno contesta il diritto di famiglia, ma si tutelano i diritti fondamentali.
Signora Commissaria, non fermatevi qui. Utilizzate tutti i poteri previsti dai trattati per arrivare al riconoscimento dei figli dei genitori dello stesso sesso. Lottiamo insieme per un'Europa libera e aperta al prossimo.
"
Tiziana BEGHIN,2023-03-15,IT,Conclusions of the Special European Council meeting of 9 February and preparation of the European Council meeting of 23-24 March 2023 (debate),https://www.europarl.europa.eu/doceo/document/CRE-9-2023-03-15-INT-3-021-0000_IT.html,"  Tiziana Beghin (NI).   – Signora Presidente, Presidente von der Leyen, Presidente Michel, onorevoli colleghi, l'Unione europea è già in ritardo rispetto ai grandi competitors Stati Uniti e Cina nella sfida della transizione. Nonostante sia sceso negli ultimi mesi, il prezzo del gas rimane troppo alto e i costi per le imprese e le famiglie europee sono fino a 7 volte superiori a quelli degli Stati Uniti. 
Ed è evidente, quindi, che non solo non possiamo più dipendere dall'estero ma dobbiamo tenere bassi i costi energetici, pena l'indebolimento della nostra competitività. In questo il Consiglio prossimo sarà decisivo per recuperare il tempo perso ma non bastano le misure energetiche. L'Europa ha bisogno di un nuovo programma industriale di ampia scala per cogliere appieno le sfide della transizione, quindi, saluto con favore il discorso anticipato, oggi, dalla Presidente von der Leyen, che condivido, ovviamente, attendendo di conoscerne meglio i dettagli.
Bisogna, però, puntare su investimenti certi e con fondi dedicati a questa nuova era industriale basata su energia pulita e sostenibile. Ma su questo vedo ancora troppe reticenze. Purtroppo, troppi Paesi, tra cui anche il mio, oggi non sembrano capire che non possiamo perdere il treno di un futuro che è già qui e cercano inutilmente di restare ancorati a modelli ormai superati. Il mondo va avanti anche senza di noi e oggi è il momento di mostrarci uniti qui a Bruxelles per un Energy Recovery Fund che sarebbe vitale per l'Italia e per l'Unione.
"
Tiziana BEGHIN,2023-02-15,IT,A Green Deal Industrial Plan for the Net-Zero Age (debate),https://www.europarl.europa.eu/doceo/document/CRE-9-2023-02-15-INT-3-082-0000_IT.html,"  Tiziana Beghin (NI).   – Signora Presidente, onorevoli colleghi, signora Commissaria, il Movimento 5 Stelle condivide gli obiettivi del piano industriale del Green Deal, ma abbiamo perplessità circa il percorso individuato per raggiungerli. Insomma, condividiamo il fine ma non completamente il mezzo.
L'IRA statunitense mette in campo sussidi, sconti fiscali pari a 370 miliardi di dollari, e quello che ci preoccupa maggiormente è l'esclusione delle aziende europee da questi aiuti. Si tratta di una vera e propria concorrenza sleale che denunciamo da settimane.
Siamo amici, siamo alleati degli Stati Uniti, ma proprio perché amici e alleati dobbiamo pretendere rispetto. E la politica del ""fai da te"" con una maggiore flessibilità sugli aiuti di Stato non basta, perché creerebbe distorsioni e danneggerebbe il mercato unico europeo.
Condividiamo invece la proposta di un fondo per la sovranità europea, ma bisogna finanziarlo con l'emissione di debito comune. Il bilancio europeo è saturo e non si possono chiedere nuovi contributi agli Stati membri. Difendere la nostra competitività non è una spesa, ma è un investimento necessario per la sopravvivenza stessa dell'Unione europea.
"
Tiziana BEGHIN,2022-12-14,IT,Preparation of the European Council meeting of 15 December 2022 (debate),https://www.europarl.europa.eu/doceo/document/CRE-9-2022-12-14-INT-3-021-0000_IT.html,"  Tiziana Beghin (NI).   – Signor Presidente, onorevoli colleghi, Presidente von der Leyen, io ho apprezzato molto il suo intervento, riconosco gli sforzi fatti e soprattutto condivido la sua affermazione che l'unica possibilità per contrastare la crisi energetica sia accelerare la transizione verso le rinnovabili.
Tuttavia non possiamo nasconderci dietro al fatto che oggi in Europa ci sono 95 milioni di persone a rischio povertà, anche a causa della crisi energetica, e per costoro l'aumento del prezzo del gas non significa abbassare il termostato, ma scegliere se mangiare o scaldarsi, ed è per questo che ritengo che il nostro ritardo nel fissare un prezzo al tetto del gas sia veramente ingiustificabile e il prossimo Consiglio europeo deve trovare un accordo.
Vorrei ricordare che a inizio 2021 il metano costava 16 euro al megawattora e questo era il valore deciso dal mercato, a cui tutti i fornitori erano ben disponibili a rifornire l'Europa, non solo Gazprom. A giugno scorso si parlava di un price cap a 90 euro, per cui non capisco come la Commissione abbia pensato che fosse accettabile proporre una soglia a 2,75 e anche i 225, ora, della presidenza ceca sono troppo alti e rendono il provvedimento di fatto inutile e inapplicabile.
L'UE deve rappresentare tutti i cittadini, soprattutto quelli che non possono riscaldarsi. Deve chiedere per loro un tetto al prezzo del gas rapido ed efficace.
"
Tiziana BEGHIN,2022-12-14,IT,EU response to the US Inflation Reduction Act (debate),https://www.europarl.europa.eu/doceo/document/CRE-9-2022-12-14-INT-3-080-0000_IT.html,"  Tiziana Beghin (NI).   – Signora Presidente, onorevoli colleghi, sono stata a Washington una settimana fa e, insieme a molti colleghi, abbiamo ripetutamente evidenziato ai nostri interlocutori americani che la nuova legge statunitense sull'inflazione viola le regole dell'OMC e avrà impatti gravissimi sulle imprese europee.
Molte delle sovvenzioni verdi che saranno introdotte in America discriminano pesantemente le industrie europee più virtuose e avanzate: parlo delle nostre case automobilistiche, dei costruttori di sistemi per le energie rinnovabili, di chi fabbrica batterie, di altre industrie ad alta intensità energetica dell'Unione europea, ma soprattutto parlo di migliaia di posti di lavoro europei in pericolo.
Non solo questa legge mette le aziende europee in una posizione di svantaggio rispetto alle rivali a stelle e strisce, ma le norme sugli aiuti di Stato vigenti da noi, nella normativa nella sua forma attuale, impediscono ai paesi membri di fare altrettanto e di offrire agevolazioni fiscali ugualmente generose alle proprie aziende. Quindi, oltre al danno, la beffa.
Dobbiamo avere il coraggio di dire agli americani che questo non è aiutare l'industria interna, ma fare vera e propria concorrenza sleale, per giunta a un alleato storico come l'Europa, e dobbiamo far capire loro che questo alleato non intende stare a guardare e, su questo, mi auguro che veramente non stia a guardare.
"
Tiziana BEGHIN,2022-11-23,IT,"Legal protection for rainbow families exercising free movement, in particular the Baby Sara case (debate)",https://www.europarl.europa.eu/doceo/document/CRE-9-2022-11-23-INT-3-301-0000_IT.html,"  Tiziana Beghin (NI).   – Signor Presidente, onorevoli colleghi, il 16 settembre 2020, in quest'Aula, la Presidente della Commissione Ursula von der Leyen affermava ""Se sei genitore in un paese europeo, sei ovviamente genitore in un altro paese europeo"" e annunciava un'iniziativa sul riconoscimento dei figli delle coppie omosessuali nell'Unione europea. 
Sono passati due anni e questa promessa non è ancora stata mantenuta. Deve intervenire la Corte di giustizia per riconoscere i diritti delle famiglie arcobaleno in Europa.
In Italia viviamo una situazione analoga: il decreto Salvini impone, nei documenti e nei moduli riferiti ai minori, delle diciture che escludono e discriminano le famiglie omogenitoriali. Questo decreto può rallentare o addirittura impedire il rilascio di un passaporto e pertanto viola il diritto alla libertà di movimento sancito nei trattati. 
Presidente, nei giorni scorsi ho ricevuto la lettera di una donna che è mamma insieme alla sua compagna, mi scriveva: ""'Madre' è la parola più bella del mondo, a meno che non sia ripetuta due volte"". 
Basta discriminazioni, facciamo vincere il diritto e l'amore.
"
Tiziana BEGHIN,2022-10-18,IT,Keep the bills down: social and economic consequences of the war in Ukraine and the introduction of a windfall tax (debate),https://www.europarl.europa.eu/doceo/document/CRE-9-2022-10-18-INT-2-026-0000_IT.html,"  Tiziana Beghin (NI).   – Signor Presidente, onorevoli colleghi, in tutta l'Unione europea il caro energia sta spingendo milioni di famiglie sotto la soglia della povertà e, siccome il mio è il paese delle piccole e medie imprese, da noi sta anche mettendo seriamente a rischio tre milioni e mezzo di posti di lavoro.
Quindi bene l'acquisto congiunto di gas, è quello che noi chiedevamo da tempo, ancora meglio l'abbandono dell'indice del prezzo del mercato di Amsterdam, dove ormai la maggioranza degli operatori non sono società energetiche ma speculatori. E infine ottimo fissare un tetto al prezzo del gas, è una misura che noi chiediamo dall'inizio della crisi e che potrà sicuramente aiutare i cittadini, se implementata correttamente.
Ma quello che farebbe davvero la differenza per imprese e famiglie sarebbe creare un nuovo Recovery Fund energetico, recuperando quindi congiuntamente i capitali sul mercato e trasferendoli agli europei in difficoltà.
Le misure contro il caro bollette non servono subito, servivano ieri, e una sola di queste non basterà, servono tutte e servono adesso.
"
Tiziana BEGHIN,2022-09-14,IT,State of the Union (debate),https://www.europarl.europa.eu/doceo/document/CRE-9-2022-09-14-INT-3-029-0000_IT.html,"  Tiziana Beghin (NI).   – Signora Presidente, signora Presidente von der Leyen, onorevoli colleghi, se l'immagine simbolo dell'Unione europea durante la durante la pandemia è stata quella drammatica dei reparti pieni di malati COVID, quella di oggi è questa.
Questa è la bolletta energetica che un piccolo imprenditore ligure ha ricevuto per il mese di agosto: 5 600 EUR€ contro i 1 700 dell'anno scorso. Più che triplicata. E per colpa di questo salasso, molti imprenditori hanno già cessato la loro attività, molti saranno costretti a farlo e milioni di famiglie non potranno arrivare alla fine del mese. A queste persone non possiamo rispondere con vertici improduttivi, con parole e promesse: servono fatti!
Presidente von der Leyen, Lei ricorda gli incontri con il presidente Conte? Ecco, quello è il modello al quale vi dovete ispirare: il recovery fund è la stella polare da seguire anche in questa crisi energetica.
Poi servono subito, certamente, altre misure: un tetto al prezzo del gas, acquisti e stoccaggi comuni, una tassa sugli extraprofitti. E a proposito di questo, non chiedete consiglio al governo Draghi, perché hanno scritto male la legge dello Stato italiano e mancano entrate per 9 miliardi di EUR su 10. Uno scandalo.
Questi fondi servono ora, per tagliare le bollette dei cittadini e delle imprese. Fate presto!
"
Tiziana BEGHIN,2022-09-13,IT,EU response to the increase in energy prices in Europe (debate),https://www.europarl.europa.eu/doceo/document/CRE-9-2022-09-13-INT-2-284-0000_IT.html,"  Tiziana Beghin (NI).   – Signora Presidente, signora Commissaria, onorevoli colleghi, nell'ultimo anno il costo dell'energia per gli europei è praticamente triplicato. Ma la cosa più assurda è che simili cifre non dipendono solo dalla guerra e dalla scarsità ma anche e soprattutto dalla speculazione sul mercato internazionale.
Allora bene intervenire tassando gli extraprofitti delle multinazionali del fossile: ma dobbiamo usare il ricavato per un nuovo fondo di emergenza, un recovery fund energetico a beneficio di famiglie e piccole e medie imprese in difficoltà.
Soprattutto, come il Movimento 5 Stelle chiede ormai da mesi, dobbiamo trovare il coraggio di imporre, senza perdere tempo, un tetto massimo al prezzo del gas, implementare acquisti comuni e, una volta finita questa crisi, dobbiamo ragionare sull'utilità di un mercato dell'energia come quello di Amsterdam, che crea enormi profitti a poche, grandi multinazionali e fa costare la materia prima 10 o 20 volte di più rispetto ai contratti decennali che dovrebbe sostituire.
"
Tiziana BEGHIN,2022-07-06,IT,Facilitating export of Ukrainian agricultural products: key for Ukrainian economy and global food security (debate),https://www.europarl.europa.eu/doceo/document/CRE-9-2022-07-06-INT-3-174-0000_IT.html,"  Tiziana Beghin (NI).   – Signora Presidente, signora Commissaria, onorevoli colleghi, l'Ucraina è il granaio del mondo e la guerra sta affamando il pianeta. E se i prezzi di pane e pasta sono aumentati qui da noi, in Africa e in Medio Oriente c'è chi rischia di morire di fame, perché interi paesi dipendono al cento per cento dall'export ucraino, che rimane bloccato dalle mine e dalle bombe russe. Si tratta di quantità immense di cibo, perché delle 620 milioni di tonnellate di cereali commerciate nel 2021, l'Ucraina ne ha fornite da sola l'11 per cento.
Perciò dobbiamo agire subito, perché se gli stock globali di cereali scendessero sotto un certo livello, non solo aumenterebbe la fame nel mondo, ma ogni paese produttore reagirebbe con comprensibile paura limitando l'export di grano. Una misura che sembra sensata se vista individualmente, ma se decine di paesi la prendessero allo stesso tempo, l'effetto collettivo globale sarebbe un'esplosione senza precedenti del prezzo, che potrebbe raggiungere soglie mai viste.
Le grandi potenze devono quindi trovare un accordo per l'apertura urgente di corridoi alimentari marittimi, ma intanto l'Unione deve facilitare il trasporto via terra, stanziando risorse per l'acquisto e il noleggio di treni e autocarri e sostenendo gli operatori della logistica a far fronte agli ingenti costi assicurativi. 
Bisogna poi finanziare già ora la costruzione di strutture di trasferimento del prodotto dai treni ucraini a quelli europei, che non sono interoperabili perché usano binari di diverse dimensioni.
Inoltre, gli esportatori mondiali non stanno più comprando grano ucraino, dato che sono giustamente preoccupati che il prodotto che comprano oggi non sarà mai consegnato. Per questo Commissione e ONU dovrebbero anche pensare di acquistare direttamente il grano dai produttori ucraini per poi rivenderlo agli esportatori.
Infine, dobbiamo coordinare gli sforzi, al G7, al G20, per evitare restrizioni che sarebbero catastrofiche per l'export di grano. Solo così il disastro umanitario che è questa guerra non si trasformerà in un disastro alimentare globale.
"
Tiziana BEGHIN,2022-06-23,IT,Gas storage (debate),https://www.europarl.europa.eu/doceo/document/CRE-9-2022-06-23-INT-2-017-0000_IT.html,"  Tiziana Beghin (NI).   – Signor Presidente, Commissario, onorevoli colleghi, per affrontare il prossimo inverno è imperativo riempire i depositi strategici di gas. Tuttavia il costo della materia prima interferisce con questa operazione. 
Il prezzo del gas si aggira oggi intorno ai 120 euro al megawattora, contro nemmeno 19 euro di un anno fa. E questo non è dovuto solamente alla guerra in Ucraina e alle interferenze russe, ma anche all'ingestibile speculazione che affligge i mercati internazionali. 
Il Movimento 5 Stelle chiede subito un tetto massimo al prezzo del gas, affiancato però anche da una tassa sulle transazioni finanziarie nei mercati dell'energia per legare le mani agli speculatori. 
Chiediamo anche alla Commissione di procedere all'acquisto congiunto di gas, ma senza dimenticare il vero obiettivo del lungo periodo, la transizione ecologica, che potrà essere raggiunta solo tramite un nuovo Recovery Fund europeo destinato esclusivamente al finanziamento di quest'ultima. Un passo fondamentale per realizzare un'Unione europea green e non più prigioniera dei combustibili fossili. 
"
Tiziana BEGHIN,2022-06-09,IT,A new trade instrument to ban products made by forced labour (debate),https://www.europarl.europa.eu/doceo/document/CRE-9-2022-06-09-INT-4-100-0000_IT.html,"  Tiziana Beghin (NI).   – Signor Presidente, onorevoli colleghi, signora Vicepresidente, la schiavitù dovrebbe essere un fenomeno del passato, relegato alle pagine più buie dei libri di storia, ma purtroppo è ancora attualissimo perché nel mondo ci sono 25 milioni di persone che si trovano in condizione di lavoro forzato, e i tre quarti di queste sono donne e ragazze.
La Commissione sta per presentare un nuovo regolamento che toglierà dal mercato i beni prodotti tramite lavoro forzato. Io ne sono orgogliosa, perché credo che è anche a questo che serve il commercio internazionale. Ma perché questo strumento funzioni bisogna che si applichi a tutto il processo di produzione e non solo ai prodotti finiti. Per cui vorrei chiedere quale sarà il campo di applicazione di questo regolamento, come la Commissione intenda vegliare sul rispetto effettivo delle regole, perché la situazione nel settore tessile ha esposto tutte le carenze dei sistemi internazionali di audit e certificazione, anche di fronte a violazioni gravi e reiterate.
Infine, bisognerà fare in modo che chi effettua i controlli abbia tutte le risorse necessarie a investigare, perché questo regolamento non deve restare un insieme di buone intenzioni inapplicabili, ma funzionare per rendere il commercio più giusto e pulito.
"
Tiziana BEGHIN,2022-05-03,IT,"This is Europe - Debate with the Prime Minister of Italy, Mario Draghi (debate)",https://www.europarl.europa.eu/doceo/document/CRE-9-2022-05-03-INT-2-074-0000_IT.html,"  Tiziana Beghin (NI).   – Signora Presidente, onorevoli colleghi, Presidente Draghi, bentornato al Parlamento europeo. 
Durante la pandemia abbiamo scoperto quante cose positive può fare l'Europa per i cittadini, come Lei ha giustamente sottolineato, con il Next Generation EU abbiamo messo in salvo la nostra economia e creato le premesse per la ripartenza. Poi con SURE abbiamo stanziato miliardi per aiutare disoccupati e precari. Certo, non è stato semplice: c'erano molti leader europei scettici sulle misure da prendere, ma hanno prevalso solidarietà e unità e oggi, proprio grazie all'unità europea, Putin finora non ha ottenuto quello che voleva in Ucraina, ma attenzione, nemmeno noi abbiamo ottenuto quello che volevamo e cioè la pace. 
Cari colleghi, dopo oltre due mesi dall'inizio di questo conflitto è arrivato il momento di salvare con la forza della diplomazia il popolo ucraino da ulteriore morte e sofferenza. Il diritto di difesa dell'Ucraina è sacrosanto, ma non dimentichiamoci che il nostro vero obiettivo finale deve essere la pace.
E poi allo stesso tempo facciamo tesoro di questi mesi difficili e iniziamo concretamente a lavorare per l'indipendenza energetica dal gas e dal petrolio russi. Combattiamo la pandemia energetica con gli stessi strumenti utilizzati durante quella sanitaria. Replichiamo il successo del Recovery Fund e approviamo un Energy Recovery Fund: è questa la proposta del Movimento 5 Stelle per accelerare al massimo lo sviluppo delle rinnovabili.
Il sole è il nostro gas e il vento è il nostro petrolio, ma come Lei sa bene, Presidente Draghi, non tutti gli Stati hanno la leva finanziaria per attivare gli investimenti necessari. Serve la potenza di fuoco dell'Europa e su questo Le chiediamo di insistere al prossimo Consiglio europeo perché sul caro energia è in gioco la nostra credibilità. E anch'io, come il presidente dei Verdi Lamberts, La invito a rendere europeo il successo del super bonus al 110 per cento che la Commissione europea ha apertamente elogiato, mentre è vergognoso che, mentre i colossi petroliferi accumulano profitti per miliardi di dollari, un cittadino su sette in Italia non riesce a pagare la bolletta di luce e gas perché troppo cara.
L'inflazione galoppante toglie potere di acquisto alle famiglie e tutto questo accade mentre i salari sono fermi e poi ci domandiamo perché gli europei non fanno più figli. Abbiamo un problema di equità sociale che va contrastato con il salario minimo europeo.
Presidente Draghi, siamo d'accordo con Lei quando parla di riformare il regolamento di Dublino, serve solidarietà, responsabilità sempre, così come dimostrato nell'accoglienza dei rifugiati ucraini. Con altrettanta onestà, Le ricordo che quest'Aula, grazie anche al contributo del Movimento 5 Stelle, ha votato quattro proposte legislative del pacchetto ""rifiuti"". Le norme europee non prevedono l'uso indiscriminato degli inceneritori. La stella polare dell'Unione europea si chiama economia circolare, applichiamola anche in Italia.
Infine, Presidente, oggi è la Giornata mondiale della libertà di stampa. Dimostriamo di essere fieri dei nostri valori. Chiediamo ufficialmente, come Europa, il rilascio e la libertà di Julian Assange. Per lui, per il popolo ucraino e per tutti i cittadini oppressi nel mondo l'Unione europea sia la terra della libertà e della pace.
 Cari colleghi, dopo oltre due mesi dall'inizio di questo conflitto, è arrivato il momento di salvare con la forza della diplomazia il popolo ucraino da ulteriore morte e sofferenza. Il diritto di difesa dell'Ucraina è sacrosanto, ma non dimentichiamoci che il nostro vero obiettivo finale deve essere la pace. Poi, allo stesso tempo facciamo tesoro di questi mesi difficili e iniziamo concretamente a lavorare per l'indipendenza energetica dal gas e dal petrolio russi. Combattiamo la pandemia energetica con gli stessi strumenti utilizzati durante quella sanitaria. Replichiamo il successo del Recovery Fan di Approviamo, un Energy Recovery Fund. È questa la proposta del Movimento cinque Stelle per accelerare al massimo lo sviluppo delle rinnovabili. Il sole è il nostro gas, il vento è il nostro petrolio. Ma come lei sa bene, presidente Draghi, non tutti gli Stati hanno la leva finanziaria per attivare gli investimenti necessari. Serve la potenza di fuoco dell'Europa e su questo le chiediamo di insistere al prossimo Consiglio europeo perché sul caro energia è in gioco la nostra credibilità. E anche io, come presidente dei Verdi, la invito a rendere europeo il successo del super bonus al 110% che la Commissione europea ha apertamente elogiato. Mentre è vergognoso che mentre i colossi petroliferi accumulano profitti per miliardi di dollari, un cittadino su sette in Italia non riesce a pagare la bolletta di luce e gas perché troppo cara. L'inflazione galoppante toglie potere di acquisto alle famiglie. Tutto questo accade mentre i salari sono fermi. E poi ci domandiamo perché gli europei non fanno più figli ? Abbiamo un problema di equità sociale che va contrastato con il salario minimo europeo. Presidente Draghi, siamo d'accordo con lei quando parla di riformare il regolamento di Dublino ? Serve solidarietà e responsabilità, sempre così come dimostrate nell'accoglienza dei rifugiati ucraini. Con altrettanta onestà le ricordo che quest'Aula, grazie anche al contributo del Movimento cinque Stelle, ha votato quattro proposte legislative del pacchetto rifiuti. Le norme europee non prevedono l'uso indiscriminato degli inceneritori. La stella polare dell'Unione europea si chiama economia circolare. Applichiamo la anche in Italia. Infine presidente. Concludo. Oggi è la Giornata mondiale della libertà di stampa. Dimostriamo di essere fieri dei nostri valori. Chiediamo ufficialmente come Europa il rilascio e la libertà di Julian Assange. Per lui, per il popolo ucraino, per tutti i cittadini oppressi del mondo. l'Unione europea sia la terra della libertà e della pace. Grazie. Grazie. Onorevole Glenn close to speech, chiosa il vice presidente Giovanni Floris conclude. Ma prima di tutto vorrei ringraziare tutti i capigruppo per le parole e le espressioni di stima e di apprezzamento che avete avuto per il mio Paese. Per me sono espressioni molto importanti. Devo dire che mi hanno sorpreso e mi hanno commosso. Quindi grazie ancora. Voglio ringraziare ovviamente la presidente del Parlamento europeo per questa occasione, questa opportunità di incontro che per me è la prima da quando ho lasciato la Bce e quindi sono tre anni che non avevo occasione di. 
"
Tiziana BEGHIN,2022-04-05,IT,Trans-European energy infrastructure (debate),https://www.europarl.europa.eu/doceo/document/CRE-9-2022-04-05-INT-2-092-0000_IT.html,"  Tiziana Beghin (NI).   – Signor Presidente, onorevoli colleghi, quando parliamo di rinnovabili non dobbiamo pensare solo a pannelli solari e pale eoliche, ma anche alle reti che trasporteranno l'energia verde per tutto il continente.
Perché se l'Unione europea vuole seriamente raggiungere la neutralità climatica, saranno necessari almeno 50 miliardi di euro di investimenti nell'ammodernamento della rete elettrica e almeno 65 per lo sviluppo di una rete di trasporto e stoccaggio di idrogeno, e questo entro il 2030, praticamente domani.
Questo regolamento è un passo nella giusta direzione: non solo getta le basi per potenziare e sviluppare queste grandi interconnessioni ma, per la prima volta, non saranno ammessi finanziamenti a nuovi progetti basati esclusivamente sulle energie fossili.
Certamente avremmo voluto un provvedimento più coraggioso ed è vero che ci sono ancora troppe eccezioni. Ma nel complesso riteniamo di non dover ostacolare questo percorso e, pur chiedendo alla Commissione maggiore ambizione, non ci opporremo a questo regolamento.
"
Tiziana BEGHIN,2022-04-05,IT,Outcome of the EU-China Summit (1 April 2022) (debate),https://www.europarl.europa.eu/doceo/document/CRE-9-2022-04-05-INT-2-379-0000_IT.html,"  Tiziana Beghin (NI).   – Signora Presidente, onorevoli colleghi, il summit UE-Cina non ha prodotto i risultati sperati. Ma il tempo degli appelli e degli inviti è finito ed è arrivato il momento di utilizzare con maggiore incisività la leva della nostra forza commerciale, per esigere dalla Cina una netta posizione di condanna della guerra in Ucraina.
Se la Cina vuole commerciare con l'Unione europea deve fare una precisa scelta di campo, perché il diritto internazionale, parafrasando il nostro compianto presidente Sassoli, non è un incidente della storia ma la bussola con la quale orientare le nostre relazioni. Fino a quando non cessa le ostilità, la Russia va isolata.
Finora l'UE aveva sperato che scambiare sempre più beni e servizi bastasse a convincere i nostri partner a prendere la via della democrazia e del rispetto dei diritti umani: ma questo approccio purtroppo ha fallito con la Russia e non sta funzionando nemmeno con la Cina.
Per noi la possibilità di commerciare va collegata con il pieno rispetto dei diritti umani. Dobbiamo pretendere che chiunque faccia affari con noi rispetti le persone, l'ambiente e il diritto internazionale. Solo così il commercio porterà cambiamento e pace.
"
Tiziana BEGHIN,2022-03-24,IT,"The Power of the EU – Joint European Action for more affordable, secure and sustainable energy (debate)",https://www.europarl.europa.eu/doceo/document/CRE-9-2022-03-24-INT-2-016-0000_IT.html,"  Tiziana Beghin (NI).   – Signora Presidente, onorevoli colleghi, signor Commissario, i prezzi dell'energia e del carburante hanno raggiunto livelli insostenibili in tutta Europa, e non solo per colpa della guerra, ma anche a causa di vere e proprie vergognose speculazioni. 
Certamente nell'immediato è necessaria una riduzione di tasse e accise, ma l'Unione deve indagare immediatamente queste distorsioni che stanno arricchendo pochi e colpendo molti, soprattutto le famiglie e le piccole e medie imprese.
L'Unione europea è il più grande importatore di energia al mondo e deve approfittare di questo peso per acquistare energia congiuntamente e fissare un tetto massimo al prezzo del combustibile. Nel lungo termine, invece, l'unica vera risposta sono le rinnovabili, come il mio movimento dice da più di dieci anni. A chi oggi dice che la transizione è troppo cara, io rispondo che se l'avessimo già completata, i nostri cittadini oggi pagherebbero la metà di quanto stanno pagando. 
"
Tiziana BEGHIN,2022-01-19,IT,Presentation of the programme of activities of the French Presidency (debate),https://www.europarl.europa.eu/doceo/document/CRE-9-2022-01-19-INT-3-041-0000_IT.html,"  Tiziana Beghin (NI).   – Signora Presidente, signor Presidente Macron, onorevoli colleghi, noi contiamo molto su questo semestre. 
Su molti temi Italia e Francia hanno una visione comune e io credo che sia ora di portare l'Europa fuori dalle secche dell'immobilismo, dell'egoismo e della duplice pandemia che condiziona la vita di tutti i cittadini, quella sanitaria e quella energetica.
Il Movimento 5 Stelle Le consegna oggi le sue tre priorità: il salario minimo. Dopo il voto del Parlamento europeo sono in corso i negoziati con il Consiglio. Serve un accordo ambizioso per aumentare gli stipendi degli europei, combattere le delocalizzazioni, il dumping salariale e la competizione sleale tra le imprese.
Secondo punto: la riforma del patto di stabilità e crescita. La pandemia ha archiviato l'austerity. Noi diciamo per sempre. Gli investimenti verdi e sociali devono essere esclusi dai futuri vincoli di bilancio.
Terzo: la transizione ambientale ed energetica. Non c'è più tempo da perdere. Dai trasporti all'energia, dall'industria alla finanza: tutti i settori devono dare il loro contributo per salvare il nostro pianeta dai disastrosi cambiamenti climatici.
I prossimi sei mesi saranno decisivi. Presidente, Lei ha una grande responsabilità, sia coraggioso e ambizioso, ma non soltanto a parole.
"
Tiziana BEGHIN,2021-12-14,IT,Implementation of the Kimberley Process Certification scheme (debate),https://www.europarl.europa.eu/doceo/document/CRE-9-2021-12-14-INT-2-288-0000_IT.html,"  Tiziana Beghin (NI).   – Signor Presidente, signora Commissaria, onorevoli colleghi, per quanto ancora vogliamo tollerare il commercio di diamanti insanguinati? 
Tutti i cittadini conoscono gli orrori che si nascondono dietro l'estrazione dei diamanti e tutti sanno che questo ricchissimo commercio ha finanziato soprusi e conflitti. Forse qualcuno sa anche che vent'anni fa la comunità internazionale si è impegnata a fermare il commercio di diamanti insanguinati con iniziative come il processo di Kimberley, eppure quasi nessuno sa che ad oggi la definizione internazionale di diamanti insanguinati copre solo le pietre preziose che finanziano direttamente le guerre, ma non si applica invece alle violazioni dei diritti umani, agli ingenti danni ambientali, allo sfruttamento del lavoro e soprattutto al lavoro minorile, che è tanto comune nelle miniere di certi paesi.
A distanza di quasi vent'anni noi crediamo che questa definizione debba essere estesa e che la Commissione debba impegnarsi a livello internazionale per farlo. Le nuove tecnologie, soprattutto la blockchain, permettono di migliorare enormemente la tracciabilità e di combattere questi abusi. È il momento di ripulire una volta per tutte il commercio di diamanti.
"
Tiziana BEGHIN,2021-11-22,IT,A European strategy for critical raw materials (debate),https://www.europarl.europa.eu/doceo/document/CRE-9-2021-11-22-INT-1-085-0000_IT.html,"  Tiziana Beghin (NI).   – Signor Presidente, onorevoli colleghi, signor Commissario, alcuni metalli e materiali rari sono necessari per la transizione verde, perché sono componenti chiave di batterie e tecnologie rinnovabili. Tuttavia, la pandemia ha messo a nudo la vulnerabilità europea nel rifornimento di queste materie prime, così come la nostra dipendenza dall'estero in tutta una serie di risorse assolutamente strategiche.
Per evitare questa situazione in futuro, io credo che sarà fondamentale esplorare nuove partnership internazionali, ma la Commissione propone anche di aumentare la ricerca e l'estrazione di materie prime qui in Europa.
Da imprenditrice capisco perfettamente le ragioni di questa scelta, ma vorrei ricordare che ogni attività estrattiva deve essere condotta di comune accordo con le comunità locali, rispettando gli standard di sicurezza e ambientali e preservando i nostri delicati ecosistemi e la biodiversità in Europa. La tutela dell'ambiente, colleghi, non è solo fine a se stessa, ma è funzionale allo sviluppo di molti altri settori produttivi ugualmente importanti come l'agricoltura o il turismo, su cui si basa una larga parte delle nostre economie.
Quindi è assolutamente capitale garantire l'autonomia strategica europea, ma questo non deve trasformarsi in una nuova corsa all'oro sulla pelle dei nostri cittadini, della loro salute e del nostro ambiente.
"
Tiziana BEGHIN,2021-11-11,IT,The outcome of the EU-US Trade and Technology Council (TTC) (debate),https://www.europarl.europa.eu/doceo/document/CRE-9-2021-11-11-INT-2-017-0000_IT.html,"  Tiziana Beghin (NI).   – Signor Presidente, signori Vicepresidenti, onorevoli colleghi, avere un forum aperto per confrontarsi con gli Stati Uniti dopo anni di chiusure e incomprensioni è un grande passo avanti, di cui mi congratulo con la Commissione.
Ho però alcune domande su cui spero i Vicepresidenti vogliano esprimersi, perché a distanza di quasi un mese dalla prima riunione io continuo ad interrogarmi su quale sia la vera natura di questo Trade and Technology Council.
Si tratta di un forum dove mediare su spinose questioni di legislazione, oppure di un luogo semplicemente in cui discutere? È uno strumento per scambiare idee o si vuole una base per un futuro accordo transatlantico?
Insomma, se gli impegni presi non sono vincolanti, come è stato più volte ribadito, qual è allora il livello di commitment e impegno dei partner, soprattutto vis-à-vis di alcune sfide collettive come le misure per la limitazione delle emissioni o l'intelligenza artificiale?
E infine, qual è il ruolo che la Commissione vede per il Parlamento in tutto questo? Poiché finora non siamo stati particolarmente coinvolti in questo forum.
"
Tiziana BEGHIN,2021-10-06,IT,European solutions to the rise of energy prices for businesses and consumers: the role of energy efficiency and renewable energy and the need to tackle energy poverty (debate),https://www.europarl.europa.eu/doceo/document/CRE-9-2021-10-06-INT-3-035-0000_IT.html,"  Tiziana Beghin (NI).   – Signora Presidente, onorevoli colleghi, signora Commissaria, contro la pandemia abbiamo messo in campo misure eccezionali, abbiamo dimostrato a tutto il mondo che l'Europa c'è ed è in grado di gestire in maniera unitaria e autorevole le emergenze.
Ora dobbiamo rispondere con la stessa forza ad un'altra emergenza, quella dell'aumento del gas del 250 % da gennaio a oggi: una mazzata per le nostre imprese, ma anche per milioni di cittadini europei che rischieranno di non poter riscaldare le loro case questo inverno.
Come risposta immediata i governi devono subito mettere a disposizione finanziamenti e voucher per i più deboli, ridurre le tasse per le imprese, congelare i prezzi per i consumatori, ma non basta: serve la forza dell'Unione europea.
Primo: la Commissione deve autorizzare lo spazio di manovra fiscale per ridurre il peso delle bollette. Secondo: dobbiamo rimandare l'entrata in vigore di tutte quelle misure che potrebbero aumentare ulteriormente i prezzi dell'energia. Terzo: dobbiamo accelerare la transizione ambientale puntando sulle rinnovabili, sull'efficienza energetica, come sta facendo l'Italia con il super bonus del 110 %.
Colleghi, solo l'energia rinnovabile ci renderà indipendenti dal prezzo delle materie fossili. Guardiamo al futuro e scommettiamo sull'energia pulita!
"
Tiziana BEGHIN,2021-10-05,IT,The future of EU-US relations (debate),https://www.europarl.europa.eu/doceo/document/CRE-9-2021-10-05-INT-2-019-0000_IT.html,"  Tiziana Beghin (NI).   – Signor Presidente, onorevoli colleghi, le recenti tensioni e le guerre dei dazi tra Europa e Stati Uniti hanno colpito duramente le nostre aziende, causando perdite ingenti non soltanto alla grande industria ma anche alle piccole e medie imprese e ai retailers.
Il mantenimento di buone relazioni transatlantiche quindi è fondamentale, ma deve avvenire su una base differente rispetto a quanto è stato fatto finora. Negli ultimi venticinque anni la maggior parte dei tentativi di coordinamento commerciale con gli Stati Uniti sono falliti. L'ultimo è stato il TTIP e tutti qui ricordate i dubbi e le paure che aveva generato nella società civile europea.
Per questo noi del Movimento 5 Stelle chiediamo di continuare e rafforzare il dialogo con gli Stati Uniti, ma vogliamo relazioni più eque e trasparenti. Esigiamo una fine definitiva alle guerre dei dazi e una risoluzione caso per caso degli ostacoli al commercio, che sia rispettosa del principio di precauzione. 
Europa e Stati Uniti vantano un'amicizia secolare e insieme rappresentano il 40 % del PIL mondiale, ma le nostre relazioni devono essere all'altezza delle esigenze dei cittadini.
"
Tiziana BEGHIN,2021-09-15,IT,State of the Union (debate),https://www.europarl.europa.eu/doceo/document/CRE-9-2021-09-15-INT-3-019-0000_IT.html,"  Tiziana Beghin (NI).   – Signora Presidente, signora Presidente von der Leyen, signori Commissari, onorevoli colleghi, nei prossimi mesi dovremo prendere decisioni che avranno conseguenze importanti sulle prossime generazioni. Il futuro è nelle nostre mani.
Il Movimento 5 Stelle ha una proposta: incontriamoci, Presidente von der Leyen, e discutiamo, insieme anche a Giuseppe Conte il cui contributo è stato fondamentale per il Recovery fund, di come trasformare il patto di stabilità in patto di solidarietà e sviluppo.
Sviluppo sostenibile, per salvare il nostro pianeta dalla catastrofe ambientale; sviluppo tecnologico, per aiutare le nostre imprese a competere nel mercato globale; sviluppo dei diritti, perché in troppe aree d'Europa vengono negati.
La Commissione proponga modifiche agli attuali vincoli di bilancio che la pandemia ha messo fuori dalla storia: mettiamo il turbo agli investimenti pubblici con un nuovo patto che sostituisca la parola austerità con solidarietà; approviamo il salario minimo europeo; rafforziamo la politica estera e di difesa comune, perché i cittadini del mondo guardano ai nostri valori, democrazia e libertà, come modello da seguire.
Infine, concludo, Presidente, ringraziandola per avere invitato la nostra campionessa Bebe Vio. Se l'Europa avrà anche solo la metà del carattere e del coraggio di questa straordinaria campionessa, il futuro non ci farà paura.
"
Tiziana BEGHIN,2021-07-08,IT,Sustained price increase of raw and construction materials in Europe (debate),https://www.europarl.europa.eu/doceo/document/CRE-9-2021-07-08-INT-4-057-0000_IT.html,"  Tiziana Beghin (NI).   – Signora Presidente, onorevoli colleghi, i prezzi delle materie prime stanno crescendo vertiginosamente in tutta Europa e le imprese fanno sempre più fatica ad approvvigionarsi. 
I prezzi dell'acciaio sono saliti del 117-150 %, quelli del polietilene del 113-128 %. Se un'azienda ha bisogno di una fornitura di polistirolo deve aspettare 12 settimane, mentre microchip e componenti sono praticamente introvabili e questo non è soltanto un problema per le imprese, è un problema per tutti noi, perché queste risorse sono fondamentali per i nostri piani di ripresa, che sono finanziati dal Recovery Fund.
Ecco perché mi preme ricordare, ancora una volta, così come ho fatto in tutti i rapporti di cui sono stata relatrice, che l'unica risposta possibile è una vera e forte politica industriale europea strettamente interconnessa con la nostra strategia commerciale. E serve maggior flessibilità sulle clausole di salvaguardia, in modo da attivare e disattivare i dazi velocemente in base alle esigenze del mercato e delle imprese, permettendo quindi alle risorse di entrare quando servono, bloccando invece la concorrenza sleale quando c'è sovracapacità. 
"
Tiziana BEGHIN,2021-07-07,IT,Breaches of EU law and of the rights of LGBTIQ citizens in Hungary as a result of the adopted legal changes in the Hungarian Parliament - The outcome of 22 June hearings under Article 7(1) of the TEU regarding Poland and Hungary (debate),https://www.europarl.europa.eu/doceo/document/CRE-9-2021-07-07-INT-3-092-0000_IT.html,"  Tiziana Beghin (NI).   – Signor Presidente, onorevoli colleghi, il tempo è scaduto e noi dobbiamo guardare in faccia la realtà. In Polonia è iniziata una vera e propria emigrazione, una fuga dalle parti più conservatrici del paese dove si moltiplicano i casi di omofobia che sfociano fino alla violenza. In Ungheria dal primo luglio è persino vietato trasmettere un film dove compare una persona omosessuale. 
Ma dove siamo arrivati? Tutto questo sta accadendo in casa nostra, in Europa. Come possiamo permetterlo? Come possiamo far finta di niente? In questi due paesi il clima di odio e la caccia alle streghe sollevata dai governi ha trasformato la comunità LGBTQI nel nemico pubblico della nazione. Questi cittadini europei si sentono soli nei loro paesi. Non possono nemmeno contare sui giudici, che sono ormai allineati con i politici, se non addirittura scelti proprio da loro. 
Questi cittadini hanno solo noi. A loro resta l'Unione europea, noi siamo la loro speranza e non possiamo tradire le loro aspettative. Voglio ricordare – mi dia solo un secondo – Raffaella Carrà che è mancata in questi giorni. Tutti la conoscete. Lei diceva: ""Il mondo non è fatto di gay e etero, ma di creature"", ricordiamocelo, noi dobbiamo fare qualcosa anche in Ungheria, anche in Polonia.
"
Tiziana BEGHIN,2021-05-19,IT,"Meeting the Global COVID-19 challenge: effects of waiver of the WTO TRIPS agreement on COVID-19 vaccines, treatment, equipment and increasing production and manufacturing capacity in developing countries (debate)",https://www.europarl.europa.eu/doceo/document/CRE-9-2021-05-19-INT-3-017-0000_IT.html,"  Tiziana Beghin (NI).   – Signora Presidente, signor Commissario, onorevoli colleghi, voglio dirlo senza giri di parole: liberate i brevetti! Non è solo il Movimento 5 Stelle che io rappresento che lo chiede, ma il mondo intero: il presidente Biden, il papa, l'OMS, ma soprattutto la maggioranza dei cittadini europei.
Lei dice che è complicato: certo che lo è! Ma la complessità si affronta, non si evita, ancora di più quando in gioco ci sono delle vite. Solo il 9 % dell'umanità è stato vaccinato, l'1 % nei paesi poveri. Ogni giorno di ritardo è un regalo al virus, un'occasione per creare varianti che possono riportare l'orologio a marzo 2020 e farci ricominciare da zero. Perché una cosa deve essere chiara: se il mondo non ne esce, non ne usciremo nemmeno noi.
E quindi basta fingere di proteggere l'innovazione, quando in realtà si stanno solo proteggendo azionisti e dividendi. Big Pharma ha ricevuto decine di miliardi pubblici per la ricerca e questi vaccini li abbiamo pagati due volte: prima per svilupparli, poi per comprarli ancor prima di sapere se funzionassero. Rischio zero e guadagno sicuro per Big Pharma, mentre noi abbiamo subito contratti segreti, ritardi e riduzioni.
Perciò io dico che i vaccini sono un bene pubblico: appartengono al genere umano, sono di tutti noi. E se vogliamo uscire da questo incubo, bisogna vaccinare il mondo intero, obbligare i produttori a smettere di guadagnare sulla pandemia.
Signor Commissario, l'Europa ha imposto restrizioni e sacrifici a 500 milioni di cittadini. Vuole forse dire che non è in grado di imporre a qualche multinazionale di non speculare sulla vita? Liberiamo subito i brevetti sui vaccini e i macchinari per produrli: liberiamoli ora!
"
Tiziana BEGHIN,2021-04-27,IT,The EU-UK Trade and Cooperation Agreement - The outcome of EU-UK negotiations (debate),https://www.europarl.europa.eu/doceo/document/CRE-9-2021-04-27-INT-2-038-0000_IT.html,"  Tiziana Beghin (NI).   – Signora Presidente, onorevoli colleghi, il Regno Unito è il terzo partner commerciale dell'Unione europea ed è il primo in ordine di importanza tra i Paesi con cui abbiamo concluso un accordo commerciale.
Approvare questo accordo è essenziale perché porta finalmente la chiarezza che le nostre imprese e i nostri cittadini si meritano dopo anni di incertezza. Grazie a questa intesa, la quasi totalità dell'export europeo entrerà in Inghilterra senza dazi e i nostri cittadini potranno visitare il paese senza visti. Eppure questo è un accordo che approviamo non senza qualche riserva: intanto, il rammarico perché il Regno Unito era un paese membro e perché, nonostante sia molto meglio dell'alternativa, restano alcuni punti critici che l'Europa e il Regno Unito dovrebbero risolvere al più presto. 
Primo tra tutti il nodo delle qualifiche professionali, essenziale per garantire la mobilità di migliaia di professionisti europei che lavorano e vogliono lavorare nel Regno Unito, ma anche i servizi, grandi assenti di questo accordo, il traffico e la protezione dei dati personali, l'aggiornamento automatico della lista di indicazioni geografiche protette e le questioni di mutuo riconoscimento.
In tutti questi settori dobbiamo raggiungere un accordo vasto e comprensivo il prima possibile ed evitare tante mini-Brexit, tanti mini-accordi che possono protrarre l'incertezza per anni. La Brexit è costata molto ai nostri cittadini e alle nostre imprese: facciamo in modo che questo accordo sia l'occasione di voltare pagina.
"
Tiziana BEGHIN,2021-03-25,IT,"Control of exports, brokering, technical assistance, transit and transfer of dual-use (debate)",https://www.europarl.europa.eu/doceo/document/CRE-9-2021-03-25-INT-2-184-0000_IT.html,"  Tiziana Beghin (NI).   – Signor Presidente, onorevoli colleghi, negli ultimi anni alcune società europee hanno venduto software e tecnologie di spionaggio e sorveglianza a dittature e regimi totalitari, che le hanno usate per rintracciare, arrestare e, ahimè, uccidere attivisti e cittadini innocenti.
Tra queste c'era anche una società italiana che ha potuto esportare legalmente queste tecnologie, perché il governo di allora aveva scelto di chiudere un occhio e di permettere l'esportazione, approfittando anche di un vuoto normativo a livello europeo.
Oggi finalmente possiamo dire che questo vuoto è stato colmato. Con il regolamento che stiamo per votare sarà impossibile fornire questa tecnologia ai dittatori stranieri. Questo provvedimento non è perfetto ma, approvandolo, l'Europa fa un grande passo verso la tutela dei diritti umani e la creazione di un mondo più equo.
La delegazione del Movimento 5Stelle ringrazia i relatori di questa e della passata legislatura e volentieri voterà a favore.
"
Tiziana BEGHIN,2021-03-24,IT,Preparation of the European Council meeting of 25 and 26 March 2021 – Digital Green Certificate (debate),https://www.europarl.europa.eu/doceo/document/CRE-9-2021-03-24-INT-1-045-0000_IT.html,"  Tiziana Beghin (NI).   – Signora Presidente, onorevoli colleghi, tutti noi condividiamo gli sforzi della Commissione ma dobbiamo essere sinceri con i cittadini: per tornare alla normalità, servono vaccini e cure, non certificati!
Meno del 14 % della popolazione europea ha ricevuto un vaccino finora e parliamo solo della prima dose; a questi ritmi pochissimi cittadini saranno vaccinati prima dell'estate e i certificati, così come sono, rischiano di diventare un boomerang per chi non sarà riuscito a ottenere il vaccino.
Noi lavoreremo in Parlamento per migliorare questa proposta, garantire i diritti dei cittadini e impedire ogni discriminazione. Le sfide sono molte: il certificato, se implementato correttamente, potrebbe essere un primo segnale ma la soluzione vera è e rimane aumentare la disponibilità di vaccini.
Per questo bisogna sospendere i brevetti e avviare la produzione su larga scala in Europa, come abbiamo già chiesto con un'interrogazione peraltro sostenuta da molti colleghi. Solo così usciremo da questa crisi.
"
Tiziana BEGHIN,2021-01-20,IT,Inauguration of the new President of the United States and the current political situation (debate),https://www.europarl.europa.eu/doceo/document/CRE-9-2021-01-20-INT-3-026-0000_IT.html,"  Tiziana Beghin (NI).   – Signor Presidente, onorevoli colleghi, gli Stati Uniti sono un partner naturale dell'Unione europea, un alleato fondamentale dei nostri valori, dei diritti e del multilateralismo, ma la nostra reciproca amicizia è stata trascurata negli ultimi quattro anni, e tutto il mondo ne ha risentito.
Il presidente uscente ha portato avanti politiche che si sono dimostrate dannose per l'Unione europea, arrivando quasi a spezzare il profondo legame che ci unisce. Ora è il momento di cessare gli antagonismi deleteri e di ristabilire i nostri legami commerciali, politici e umani. Questo è quello che chiedono i cittadini.
Ecco perché spero che il presidente Biden dimostri da subito la sua buona volontà e abolisca i dazi americani sui prodotti europei, riportando quindi le nostre relazioni sul giusto binario. Inoltre, se proprio volessimo mantenere un aspetto positivo della presidenza appena conclusa, mi auguro che non impegni il suo paese in ulteriori conflitti esterni e che fortifichi la fiducia dei cittadini nelle istituzioni democratiche.
Concludo facendo le mie congratulazioni al presidente Biden per la vittoria. Il mondo si aspetta molto da lui.
"
Tiziana BEGHIN,2021-01-18,IT,Exercise of the Union's rights for the application and enforcement of international trade rules (debate),https://www.europarl.europa.eu/doceo/document/CRE-9-2021-01-18-INT-1-169-0000_IT.html,"  Tiziana Beghin (NI).   – Signor Presidente, onorevoli colleghi, la vicenda infinita dei dazi americani, prima sull'acciaio e poi sul cibo, ci ha mostrato con evidenza quanto siamo vulnerabili ai ricatti commerciali, e questo è assolutamente inaccettabile per i nostri cittadini e per le nostre imprese.
Il regolamento che stiamo per approvare risolverà questa situazione e permetterà finalmente all'Europa di imporre dazi e sanzioni contro chi penalizza illegalmente il nostro export. Quello che ci accingiamo a votare è un vero e proprio bazooka, che consentirà di rispondere colpo su colpo a chiunque si comporterà scorrettamente con noi ma soprattutto sarà un deterrente per tutti quei paesi che pensano di poter danneggiare impunemente le nostre imprese e le nostre eccellenze.
In passato l'export europeo è stato colpito più volte sotto la cintura, ma noi non permetteremo che questo accada di nuovo.
"
Tiziana BEGHIN,2020-12-14,IT,A new strategy for European SMEs (debate),https://www.europarl.europa.eu/doceo/document/CRE-9-2020-12-14-INT-1-139-0000_IT.html,"  Tiziana Beghin (NI).   – Signor Presidente, onorevoli colleghi, le PMI non sono solo la spina dorsale della nostra economia, sono anche le gambe su cui l'Europa corre. 
25 milioni di imprese che danno lavoro al 66 % di tutta la nostra forza lavoro, oltre cento milioni di europei. Il 99 % di tutte le imprese europee sono PMI e da sole costituiscono oltre la metà del PIL, ma oggi sono in difficoltà e in questa terribile pandemia noi non dobbiamo lasciarle sole.
L'Europa ha mobilitato ingentissime risorse per la ripresa, ma stanziare finanziamenti non basta. I miliardi del Recovery Fund, gli investimenti della BEI e tutti i fondi europei del prossimo ciclo finanziario devono assolutamente arrivare alle PMI, soprattutto a quelle colpite più duramente da questa pandemia nei settori turistici, della ristorazione, creativi, della mobilità e non solo. 
Inoltre, per il futuro, dobbiamo rafforzare le nostre PMI, dobbiamo concentrarci su digitalizzazione, formazione e innovazione. Queste indicazioni sono presenti nel testo del relatore e lo ringrazio per aver presentato un documento equilibrato e condivisibile, che quindi sosterremo. 
"
Tiziana BEGHIN,2020-06-17,IT,Preparation of the European Council meeting of 19 June 2020 - Recommendations on the negotiations for a new partnership with the United Kingdom of Great Britain and Northern Ireland (debate),https://www.europarl.europa.eu/doceo/document/CRE-9-2020-06-17-INT-1-112-0000_IT.html,"  Tiziana Beghin (NI).   – Signora Presidente, onorevoli colleghi, il Recovery Fund è uno strumento mai visto prima. Con oltre 750 miliardi di euro è l'espressione stessa di una nuova era di solidarietà in Europa, e per questo dobbiamo ringraziare l'impulso del governo italiano e il contributo di altri Stati, quali quello spagnolo, francese e della Germania. 
I prossimi Consigli europei, se avranno il coraggio di approvarlo, faranno la storia dell'Unione. Sappiamo che alcuni governi si opporranno ma ogni resistenza o compromesso al ribasso è inaccettabile, perché sottrae tempo prezioso.
Come ha ribadito oggi alle Camere il nostro premier Conte, l'Italia è pronta, e noi auspichiamo che anche l'Europa lo sia e approvi il ""Next Generation EU"" il prima possibile. I cittadini e le imprese europee si meritano che queste risorse siano disponibili subito, lo dobbiamo a tutti coloro per cui ogni giorno può fare la differenza. 
Colleghi, la solidarietà è tornata a scorrere nelle vene dell'Europa. Ora dobbiamo solo assicurarci che giunga al suo cuore.
"
Tiziana BEGHIN,2020-05-13,IT,"Conclusions of the extraordinary European Council meeting of 23 April 2020 - New MFF, own resources and Recovery plan (debate)",https://www.europarl.europa.eu/doceo/document/CRE-9-2020-05-13-INT-1-070-0000_IT.html,"  Tiziana Beghin (NI).   – Signor Presidente, onorevoli colleghi, il recovery fund sarà essenziale per la ripresa. Questo fondo deve essere capace di emettere titoli, finanziarsi sui mercati e contare su almeno 1 500 o 2 000 miliardi di euro, ma soprattutto deve funzionare aiutando a fondo perduto le imprese europee, non solo emettendo prestiti.
Il bilancio europeo deve essere usato a garanzia e supporto del fondo, così come le tasse europee sulla finanza e sulle grandi corporation, ma bisogna trovare un accordo affinché il fondo sia attivabile subito, senza aspettare lunghi negoziati.
E anche il bilancio settennale dell'Unione andrebbe modificato per riflettere la nuova situazione. Noi proponiamo di aggiungere un ""indice di impatto Covid"" ai criteri di assegnazione dei fondi europei, uno strumento da utilizzare per aumentare temporaneamente i fondi europei alle aree più colpite. Sempre utilizzando questo indicatore, vorremmo che le percentuali di cofinanziamento europeo potessero aumentare fino al 90 95 %, dove necessario.
Signori Presidenti, colleghi, la storia d'Europa ci insegna che ogni crisi può diventare un'opportunità, se gestita correttamente. Oggi, a settant'anni dalla dichiarazione Schuman, abbiamo l'opportunità, l'onere e, soprattutto, l'onore di formulare una risposta senza precedenti per tutti i nostri cittadini, in una parola di unire l'Europa.
Dimostriamo al mondo che cosa possiamo fare tutti insieme!
"
Tiziana BEGHIN,2020-02-11,IT,Conclusion of the EU-Viet Nam Free Trade Agreement - Conclusion of the EU-Viet Nam Free Trade Agreement (Resolution) - EU-Viet Nam Investment Protection Agreement - EU-Viet Nam Investment Protection Agreement (Resolution) (debate),https://www.europarl.europa.eu/doceo/document/CRE-9-2020-02-11-INT-2-085-0000_IT.html,"  Tiziana Beghin (NI).   – Signora Presidente, onorevoli colleghi, signor Commissario, tre anni fa, votando la mia risoluzione sulla Strategia commerciale per l'Unione europea, il Parlamento chiedeva a gran voce accordi con paesi ad alto tasso di crescita. Ed è stato ascoltato!
Il Vietnam è la nuova tigre asiatica: con un PIL che aumenta del 7 % all'anno, è un paese che sta diventando velocemente più prospero e che incrementa quindi la sua richiesta di beni ad alto valore aggiunto, proprio i beni che noi produciamo qui in Europa.
L'accordo porterà a zero quasi tutti i dazi doganali su questi ed altri prodotti. Alcuni di questi dazi, come quelli sui vini e sui formaggi per esempio, oggi arrivano fino al 50 %, per non parlare poi di quelli delle auto fino all'80 %.
Quest'accordo poi tutelerà 169 DOP, DOC e IGP, di cui ben 38, il 22 %, sono italiane. Quindi, se penso per esempio al mio paese, l'interscambio non fa che aumentare. Le nostre esportazioni sono aumentate del 12 % lo scorso anno, spingendo l'import-export a quota 3,7 miliardi e facendo del Vietnam il nostro primo partner commerciale per quel che riguarda i Paesi ASEAN. È un numero che migliorerà ancora grazie all'accordo. La domanda di prodotti italiani è altissima: oltre 300 milioni di euro per il nostro export di moda, oltre 65 per il cibo e quasi mezzo miliardo per i macchinari.
Colleghi, non c'è dubbio che l'accordo da un punto di vista strettamente commerciale sia vantaggioso, e che quindi meriti il nostro voto favorevole, ma c'è un problema. La situazione dei diritti umani in Vietnam non sembra fare progressi e alcune riforme migliorative in questo senso sono ancora in corso di approvazione.
Personalmente sono certa, come altri colleghi, che l'accordo porterà prosperità, aiuterà a cambiare la situazione in futuro e per questo, se ci sarà il voto domani, lo approveremo. Ma io vorrei chiedere a voi colleghi di posticipare la votazione. Vorrei chiedere di lasciare tempo agli amici vietnamiti per completare le riforme democratiche che abbiamo chiesto loro, mostrandoci ancora un po' di buona volontà. Vorrei inoltre che il Vietnam liberasse i prigionieri politici e di coscienza, che approvasse le convenzioni fondamentali sui diritti dei lavoratori. Colleghi, il Vietnam è un paese amico. Non c'è dubbio che l'accordo entrerà in vigore prima o poi, ma è proprio agli amici che si deve chiedere di più.
"
Tiziana BEGHIN,2019-12-18,IT,Compatibility between the current EU - Mercosur Free Trade Agreement and the Commission's proposal for a European Green Deal (topical debate),https://www.europarl.europa.eu/doceo/document/CRE-9-2019-12-18-INT-3-339-0000_IT.html,"  Tiziana Beghin (NI).   – Signora Presidente, onorevoli colleghi, 906 000 ettari di foresta amazzonica sono andati perduti nel 2019. È come se un terzo del Belgio fosse bruciato in pochi mesi. 
Non so quali altre prove servono per capire che l'accordo con i paesi latinoamericani avrà un impatto pesante e negativo sull'ambiente. Gli incendi che abbiamo visto in estate e che continuano tutt'oggi sono dolosi, mirati a creare nuovo terreno per coltivazione e soprattutto pascoli, responsabili da soli dell'80 % di tutta la deforestazione dell'Amazzonia. 
Ma la deforestazione non rappresenta l'unico problema ambientale dell'accordo. Sappiamo bene che non ci sono limiti o precise sanzioni per l'utilizzo di pesticidi e lo sfruttamento ittico, specialmente in Argentina e in Uruguay, oppure la cattiva gestione delle risorse idriche, come avviene in Paraguay e Uruguay. 
E secondo voi, se queste sono le promesse, che effetti potrà mai avere un accordo concepito per far esportare più carne e più prodotti agricoli verso l'Europa? A cosa serve dire ai nostri produttori di inquinare meno, obbligarli a rispettare standard altissimi, quando i loro competitor nel mondo non devono rispettare nemmeno uno di questi obblighi? A cosa serve limitare le emissioni in Europa, quando gli incendi in Amazzonia hanno prodotto 140 milioni di tonnellate di CO2 in una sola estate? 
Colleghi, l'ambiente non conosce frontiere. L'Amazzonia è il nostro polmone e noi, noi per primi dobbiamo proteggerlo. È vero, il commercio mondiale è sotto attacco. L'Unione europea ha fretta di reagire, concludendo nuovi accordi, ma su questo accordo così com'è ora noi non siamo convinti, vogliamo vedere più garanzie per gli agricoltori europei, un piano di azione per proteggere l'Amazzonia attraverso sanzioni applicabili e mirate ai vincoli ambientali. 
Concludo Presidente: commerciare è importante, è essenziale. L'America Latina rappresenta un partner strategico per l'Europa, ma non può avvenire a spese dei cittadini e della protezione dell'ambiente, che è di tutti. 
"
Tiziana BEGHIN,2019-11-27,IT,Presentation by the Commission President-elect of the College of Commissioners and their programme (debate),https://www.europarl.europa.eu/doceo/document/CRE-9-2019-11-27-INT-3-021-0000_IT.html,"  Tiziana Beghin (NI).   – Signor Presidente, onorevoli colleghi, signori Commissari, signora Presidente eletta, l'Europa ha bisogno di un governo subito. Abbiamo già perso troppo tempo e i cittadini ci chiedono risposte che non possono più attendere.
Non le nascondiamo che non tutta la sua squadra ci convince. Durante le audizioni abbiamo visto giganteschi conflitti di interesse, ascoltato troppi distinguo, troppi se, troppi ma. Noi invece dalla sua Commissione ci aspettiamo solo dei sì. Sì al ricollocamento obbligatorio dei migranti, sì alla riforma del Patto di stabilità, sì agli investimenti green, sì ""made in"" per proteggere le nostre imprese. 
Grazie a queste priorità lei a luglio ha ricevuto la nostra fiducia. Adesso però i cittadini si aspettano delle azioni ferme e concrete. Ci sono migliaia di lavoratori che rischiano di perdere il loro posto di lavoro a causa della sovrapproduzione dell'acciaio? Bene, utilizziamo il Just Transition Fund anche per l'acciaio, oltre che per il carbone. I cambiamenti climatici distruggono l'Italia? Reagiamo escludendo dal Patto di stabilità i fondi per la ricostruzione e per la prevenzione idrogeologica.
Concludo dicendo che il Movimento 5Stelle valuterà ogni decisione e ogni provvedimento nel merito. Il nostro sì di oggi non è una cambiale in bianco.
"
Tiziana BEGHIN,2019-10-09,IT,US tariffs on European goods following WTO's decision on the Airbus dispute (debate),https://www.europarl.europa.eu/doceo/document/CRE-9-2019-10-09-INT-1-203-0000_IT.html,"  Tiziana Beghin (NI).   – Signora Presidente, onorevoli colleghi, negoziare una guerra commerciale è la nostra priorità. Ma l'obiettivo maggiore, a questo punto, deve essere aiutare le nostre imprese prima che i dazi americani si abbattano su di loro, perché tra i tanti prodotti nel mirino – salumi, frutti, formaggio – ci sono proprio le eccellenze alimentari dei nostri territori. Per questo vorrei chiedere alla Commissione come intende supportare finanziariamente le aziende colpite e se può prendere l'impegno di destinare loro fondi specifici nell'ambito della politica agricola comune. 
La Commissione ha già trovato un miliardo di euro per l'accordo con il Mercosur. È urgente fare altrettanto per i dazi americani e rimodulare l'uso del Fondo di assistenza alla globalizzazione per aiutare le imprese. Questa crisi deve essere una grande opportunità per dimostrare che soltanto un approccio coordinato ed europeo ci permetterà di fare fronte a questa minaccia. Questo è il momento di dimostrare a tutti, e soprattutto agli Stati Uniti, quanto è forte l'Europa quando è unita e quando difende le sue eccellenze. 
"
Tiziana BEGHIN,2019-07-17,IT,Presentation of the programme of activities of the Finnish Presidency of the Council (debate),https://www.europarl.europa.eu/doceo/document/CRE-9-2019-07-17-INT-3-021-0000_IT.html,"  Tiziana Beghin (NI).   – Signor Presidente, onorevoli colleghi, signor Primo ministro, La ringrazio di essere qui oggi e di confrontarsi con noi sul programma dei prossimi mesi. 
Le nostre richieste sono molto semplici. Prima di tutto è necessario risolvere, una volta per tutte, il problema dell'immigrazione e trovare subito un sistema per ripartire i migranti soccorsi in mare e redistribuire i richiedenti asilo. L'Italia non può e non deve farsi carico da sola della frontiera europea. 
Allo stesso tempo, le altre grandi priorità: povertà, disoccupazione, corruzione, cambiamento climatico. Il governo italiano ha indicato la via con i suoi provvedimenti per il reddito di cittadinanza, per contratti di lavoro più stabili, lotta alla corruzione e presto per il salario minimo. Ora, però, servono provvedimenti simili a livello europeo. 
Ho letto il vostro programma di lavoro, ho ascoltato le sue parole. Vedo che molti punti coincidono con i nostri. Su questi punti, se manterrete gli impegni presi troverete il nostro sostegno, qui in Parlamento. 
"
Tiziana BEGHIN,2019-07-16,IT,Statement by the candidate Commission President (debate),https://www.europarl.europa.eu/doceo/document/CRE-9-2019-07-16-INT-2-038-0000_IT.html,"  Tiziana Beghin (NI).   – Signora Presidente, onorevoli colleghi, signora Presidente designata come donna e madre di tre figlie, sono lieta di vedere per la prima volta una donna destinata a presiedere l'esecutivo europeo. Questa è senz'altro una novità positiva. Ma io mi auguro che il cambiamento non si fermi qui. Perché i governi che hanno sostenuto la Sua nomina hanno certamente visto in Lei un presidente valido, ma soprattutto hanno voluto dire no a chi aveva preconfezionato un pacchetto di nomine con l'arroganza di credere che tutti gli altri avrebbero solo potuto accettarle.
Chi l'ha sostenuta ha voluto ribadire che se in Europa si vuole vivere insieme, bisogna anche decidere insieme, tutti insieme. Signora von der Leyen, dopo il nostro incontro, Lei ha fatto Suoi i punti principali del nostro programma, ha garantito che si impegnerà a realizzare un salario minimo europeo, un nuovo patto sull'immigrazione, riforme ambiziose per il clima e garantire finalmente l'iniziativa legislativa al Parlamento europeo. 
Per questo il Movimento 5 Stelle intende sostenere la Sua candidatura, ma ogni giorno nei prossimi cinque anni, Lei dovrà dimostrarsi degna di questa fiducia. Noi La osserveremo attentamente e non ci faremo remore a contrastarla anche duramente se non rispetterà gli impegni presi, difendendo i cittadini italiani ed europei, come abbiamo sempre fatto. Per governare l'Europa non basta essere tedeschi, francesi, italiani o spagnoli, bisogna prendere il meglio di ciascuno di noi e dimostrare al mondo che l'Unione europea è molto più della somma dei suoi paesi. Signora von der Leyen, sia il cambiamento che i cittadini europei si meritano e non ci deluda. 
"
Tiziana BEGHIN,2019-07-04,IT,Conclusions of the European Council meeting of 20 and 21 June 2019 (debate),https://www.europarl.europa.eu/doceo/document/CRE-9-2019-07-04-INT-3-021-0000_IT.html,"  Tiziana Beghin (NI).   – Signor Presidente, onorevoli colleghi, ho in mano una copia del Trattato sul funzionamento dell'Unione europea e invito tutti a leggerlo con attenzione. Scoprirete quante volte questo trattato sia stato tradito. 
È stato tradito negando la solidarietà all'Italia sui migranti. È stato tradito applicando alla lettera le regole per alcuni, mentre si chiudeva un occhio per gli amici degli amici. Qui si parla di trasparenza e poi ci sono riunioni in Consiglio a porte chiuse. Si parla di principio di precauzione e poi si autorizza l'utilizzo del glifosato. Si parla di difesa dei lavoratori e poi non esiste un salario minimo che garantisca i diritti di milioni di cittadini europei. 
Il Presidente Conte allo scorso Consiglio ha messo il dito nella piaga: in Europa la macchina c'è, ma il motore si inceppa. Avete passato le ultime settimane a litigare per le poltrone ma vi garantisco che i cittadini non hanno capito nulla, perché avete parlato di tutto tranne che dei loro problemi, quelli veri! 
Quindi, cambiamo il motore di questa Europa. Cambiamo insieme le regole: diamo più potere al Parlamento europeo nella scelta dei candidati. Fate come il governo Conte! Non accontentatevi del prendere o lasciare. Non siate spettatori di un'operetta scritta altrove. L'Europa più viva siamo noi: siamo noi che siamo legittimati dal voto popolare; siamo noi che abbiamo il peso di questo Trattato sulle spalle. 
Ritorniamo alle origini. Ritorniamo a questo Trattato: più solidarietà, più diritti, più sviluppo, meno lezioncine, meno direttori franco-tedeschi, meno arroganza. 
Insieme possiamo cambiare questa Europa. Ce lo chiedono i cittadini. 
"
