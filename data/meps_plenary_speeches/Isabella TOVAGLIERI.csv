MP,Date,Language,Title,Url,Content
Isabella TOVAGLIERI,2023-11-23,IT,International day for the elimination of violence against women (debate),https://www.europarl.europa.eu/doceo/document/CRE-9-2023-11-23-INT-4-042-0000_IT.html,"  Isabella Tovaglieri (ID).   – Signora Presidente, onorevoli colleghi, il 2023 non è ancora finito ma già contiamo 105 donne uccise solo in Italia. L'ultima in ordine di tempo è Giulia Cecchettin, brutalmente assassinata il giorno prima della sua laurea dall'ex ragazzo. Alla sua famiglia e a tutte le famiglie delle vittime va il nostro cordoglio. Ma che non siano vuote parole, bensì un impegno concreto perché questo non accada più, un impegno che in Italia stiamo portando avanti a tutti i livelli istituzionali. 
È infatti di queste ore l'approvazione del Codice Rosso rafforzato, che potenzia gli strumenti di prevenzione, mentre in Regione Lombardia è stato avviato l'iter legislativo per l'introduzione del reato di duplice omicidio a carico di chi uccide una donna in avanzato stato di gravidanza. Buone pratiche, che chiediamo che il Parlamento europeo promuova in tutti gli Stati membri, anche se siamo consapevoli che una legge non possa salvare vite se non si interviene prima nelle scuole, educando i giovani al rispetto. Esattamente come ha in progetto di fare il nostro governo. Infine sì, occorre abbattere la società patriarcale.
Care sinistre, avete sentito bene: per una volta siamo d'accordo con voi. Abbattiamo il patriarcato: ma quello vero, quello dell'Islam integralista che, grazie anche al vostro complice buonismo, anziché volere donne libere ed emancipate, le vuole spesso sottomesse, velate e, talvolta, spose bambine.
"
Isabella TOVAGLIERI,2023-11-22,IT,Reducing regulatory burden to unleash entrepreneurship and competitiveness (topical debate),https://www.europarl.europa.eu/doceo/document/CRE-9-2023-11-22-INT-3-173-0000_IT.html,"  Isabella Tovaglieri (ID).   – Signora Presidente, onorevoli colleghi, le nostre imprese sono più avanti delle istituzioni europee che dovrebbero stimolarne la crescita e la competitività, invece di frenarla con norme e vincoli, come ormai accade troppo spesso, ogni giorno con le misure legate alla svolta green. 
Le nostre imprese sono più avanti perché sanno già da sole che l'attenzione all'ambiente è un fattore di competitività e che bisogna investire nella transizione green per rimanere sul mercato. 
Le nostre imprese sono più avanti perché chiedono di poterlo fare con incentivi e tempistiche adeguate, non con diktat assurdi che impoveriscono il nostro tessuto produttivo e che rischiano di trasformare l'Europa da aspirante potenza mondiale a serva delle economie più inquinanti del mondo. 
Agli imprenditori che lottano ogni giorno per difendere il primato e la qualità delle nostre produzioni dico che non sono da soli e che in quest'Aula c'è ancora chi combatte per liberare le loro energie per un futuro migliore. 
"
Isabella TOVAGLIERI,2023-11-08,IT,One-minute speeches on matters of political importance,https://www.europarl.europa.eu/doceo/document/CRE-9-2023-11-08-INT-1-267-0000_IT.html,"  Isabella Tovaglieri (ID).   – Signora Presidente, onorevoli colleghi, in Belgio associazioni e partiti di sinistra spingono per una legge che vieti di criticare l'Islam, una legge che cancellerebbe la libertà di espressione, consegnandoci direttamente nelle mani di chi vuole trasformare l'Europa in una succursale di Teheran.
Nei quartieri ghetto delle nostre città, all'ombra delle moschee finanziate dai fondamentalisti, sta crescendo più di una generazione di immigrati che, nel migliore dei casi, non vuole integrarsi e, nel peggiore, ci uccide al grido di "" Allahu akbar"".
La sinistra, che ci accusa di essere nazisti e razzisti perché denunciamo i rischi dell'accoglienza indiscriminata, oggi deve chiedere scusa ai cittadini italiani ed europei, privati del diritto di vivere in pace e in sicurezza in casa propria.
E allora, cari colleghi progressisti che chiamate ""partigiani"" i terroristi di Hamas, evitate almeno a sproposito di parlare di islamofobia proprio mentre in Europa si sta riaffacciando l'incubo dell'antisemitismo, ma quello vero.
"
Isabella TOVAGLIERI,2023-10-04,IT,The spread of ‘anti-LGBTIQ’ propaganda bills by populist parties and governments in Europe (debate),https://www.europarl.europa.eu/doceo/document/CRE-9-2023-10-04-INT-3-393-0000_IT.html,"  Isabella Tovaglieri,  a nome del gruppo ID. – Signor Presidente, onorevoli colleghi, mi rivolgo innanzitutto alle sinistre presenti in quest'Aula, ma evidentemente sempre meno presenti tra la gente comune e nei governi delle nazioni europee. Dopo che avete impoverito le famiglie, raddoppiando i mutui, dopo che avete deciso di obbligarle ad acquistare una costosa auto elettrica, magari prodotta in Cina, e dopo che le avrete costrette a indebitarsi per ristrutturare la loro casa, pena la sua stessa svalutazione, non vi rimangono che queste crociate ideologiche, in nome della lobby LGBT, contro governi democraticamente eletti che si oppongono al vostro politicamente corretto.
Fortunatamente questo Parlamento rimane uno dei vostri ultimi fortini. Elezione dopo elezione, in tutta Europa i cittadini vi stanno sonoramente bocciando l'agenda politica basata su asterischi e sulla criminalizzazione della famiglia, come dimostra la surreale discussione portata avanti in Italia su un innocuo spot televisivo.
I diritti delle minoranze sono un tema importante e delicato che non può e non deve essere strumentalizzato politicamente per attaccare pretestuosamente gli avversari, come state facendo oggi, nel tentativo disperato di distogliere l'attenzione dei cittadini europei dai fallimenti politici vostri sempre più evidenti.
"
Isabella TOVAGLIERI,2023-09-13,IT,Framework for ensuring a secure and sustainable supply of critical raw materials (debate),https://www.europarl.europa.eu/doceo/document/CRE-9-2023-09-13-INT-3-229-0000_IT.html,"  Isabella Tovaglieri,  a nome del gruppo ID. – Signor Presidente, onorevoli colleghi, l'Europa non si illuda: con la nuova normativa sulle materie critiche certamente potremo creare una filiera europea di questi elementi che sono indispensabili per la transizione verde, ma non riusciremo ad affrancarci dalla dipendenza dalla Cina, dalla Turchia, dai paesi dell'Africa, dai quali importiamo il 98 % delle terre rare. 
Già oggi, infatti, con lo stop al motore endotermico non ancora operativo e con la direttiva ""case green"" non ancora approvata, siamo legati mani e piedi a questi paesi che non riconoscono i nostri valori democratici, che se ne infischiano della difesa dell'ambiente e che sono disposti a tutto pur di crescere a spese dell'Europa. 
E da domani saremo ancora più vulnerabili. La domanda delle materie critiche, infatti, è destinata ad aumentare in modo esponenziale: soltanto il fabbisogno di litio, utilizzato per le batterie delle auto elettriche, crescerà fino a 89 volte entro il 2050. 
I rischi geopolitici per l'Europa sono altissimi: se vogliamo continuare a decidere del nostro futuro, l'unica soluzione è quella di rallentare la folle corsa di Bruxelles verso la neutralità climatica, rivedendo le assurde tempistiche imposte dalla direttiva ""green"". La sostenibilità ambientale è un obiettivo che condividiamo, a condizione però che a pagarne il prezzo non siano il nostro sviluppo, la nostra indipendenza e, soprattutto, la nostra libertà. 
"
Isabella TOVAGLIERI,2023-09-12,IT,Iran: one year after the murder of Jina Mahsa Amini (debate),https://www.europarl.europa.eu/doceo/document/CRE-9-2023-09-12-INT-2-323-0000_IT.html,"  Isabella Tovaglieri (ID).   – Signor Presidente, onorevoli colleghi, dopo l'uccisione di Mahsa Amini in Iran è cambiato tutto. In Europa, purtroppo, invece, non è cambiato niente. Mentre infatti a Teheran si muore, Bruxelles si è dimenticata in fretta di tutte le Saman Abbas d'Europa e continua a promuovere nelle comunicazioni ufficiali il velo come simbolo di libertà e di emancipazione, calpestando così la battaglia delle donne iraniane contro quello che invece ritengono essere l'emblema della sottomissione femminile e lanciando così un pericolosissimo segnale a tutti i fondamentalisti che vivono nei nostri Paesi democratici.
Non possiamo indignarci per i diritti negati in Iran se lasciamo che la deriva islamista calpesti la nostra cultura e i nostri valori occidentali. Siamo arrivati al punto che in Italia è stata chiesta l'assoluzione di un immigrato che picchiava a sangue la moglie, giustificando anni di botte come un fatto culturale. Se continuiamo così, a furia di passi indietro sulle nostre conquiste, l'Iran purtroppo ci sembrerà sempre meno lontano.
"
Isabella TOVAGLIERI,2023-09-11,IT,One-minute speeches on matters of political importance,https://www.europarl.europa.eu/doceo/document/CRE-9-2023-09-11-INT-1-220-0000_IT.html,"  Isabella Tovaglieri (ID).   – Signor Presidente, onorevoli colleghi, quando i nostri amministratori locali si sforzano di applicare nei territori i provvedimenti folli e ideologici decisi nei palazzi di Bruxelles, i risultati sono inevitabilmente disastrosi e a farne le spese sono sempre e solo i cittadini.
In Piemonte, ad esempio, per colpa delle ""eurofollie"" di Bruxelles 140 000 lavoratori e famiglie che possiedono auto relativamente recenti – parliamo, ad esempio, di auto che hanno solo otto anni, si tratta dei diesel Euro 5 immatricolati fino al 2015 – hanno rischiato da un giorno all'altro di perdere il diritto alla mobilità e, quindi, anche il sacrosanto diritto al lavoro.
Fortunatamente in Italia c'è un governo di centrodestra che, grazie al forte pressing della Lega, ha scongiurato questa assurdità europea, rinviando con un decreto il blocco delle auto diesel Euro 5 in Piemonte e in tutto il bacino padano, consentendo così al motore dell'economia italiana di continuare a correre.
Questo governo, lontano anni luce dall'ambientalismo da salotto, difenderà sempre le tasche degli italiani, perché la sostenibilità ambientale non può esistere senza quella... (il Presidente toglie la parola all'oratrice).
"
Isabella TOVAGLIERI,2023-07-12,IT,Putting the European economy at the service of the middle class (debate),https://www.europarl.europa.eu/doceo/document/CRE-9-2023-07-12-INT-3-284-0000_IT.html,"  Isabella Tovaglieri (ID).   – Signor Presidente, onorevoli colleghi, con una sola entrata in famiglia i nostri genitori riuscivano a comperare la prima casa, a volte anche la casa di villeggiatura e arrivare a fine mese. Oggi una famiglia con due stipendi fatica a sostenere le rate di un solo mutuo e, in quattro casi su dieci, non riesce a pagare le bollette o lo fa a singhiozzo.
La scelta della BCE di alzare i tassi di interesse per combattere un'inflazione generata non dall'aumento della domanda, bensì dall'aumento dei costi generato dalla guerra e dalla crisi energetica, è una strategia miope che peserà ulteriormente sul ceto medio e che porterà l'Europa alla recessione. Ma il colpo di grazia alla classe media arriverà dalle imposizioni ambientaliste di Bruxelles, come l'obbligo di ristrutturare la casa di proprietà o di acquistare auto più green. 
Se scomparirà il ceto medio, che paga l'80 % delle tasse, sostiene la previdenza e alimenta i consumi, l'economia europea e il tessuto sociale rischiano di implodere.
È questo che vuole questa maggioranza ambientalista di questo Parlamento? Lo si dica chiaramente, altrimenti sarebbe doveroso un passo indietro.
"
Isabella TOVAGLIERI,2023-06-12,IT,One-minute speeches on matters of political importance,https://www.europarl.europa.eu/doceo/document/CRE-9-2023-06-12-INT-1-224-0000_IT.html,"  Isabella Tovaglieri (ID).   – Signora Presidente, onorevoli colleghi, le auto storiche sono una ricchezza che contribuisce a promuovere il turismo e l'identità dei nostri territori attraverso raduni ed iniziative benefiche che muovono un grande indotto e soprattutto danno lustro al design industriale europeo. 
Lo stop ai motori endotermici rischia di disperdere questo patrimonio, tramandato di generazione in generazione, con dedizione e sacrifici economici, da milioni di appassionati. Combustibili e pezzi di ricambio, infatti, saranno sempre più introvabili e, senza il via libera europeo ai biocarburanti, le auto d'epoca sono destinate a scomparire nonostante il loro impatto ambientale del tutto irrisorio. 
L'Europa miope riesce a vedere nell'auto storica solo il suo motore a scoppio, il nemico giurato della svolta verde. Noi, invece, ci vediamo anche la bellezza, la cultura, le nostre radici e un passato illustre che non deve essere cancellato ma al contrario difeso e valorizzato. 
Concludo semplicemente esprimendo un pensiero per la figura di Silvio Berlusconi, che è venuto a mancare oggi e che ha rappresentato il centro, il protagonismo per decenni della vita politica europea, in attesa che quest'Aula gli dedichi il giusto tributo. 
"
Isabella TOVAGLIERI,2023-04-19,IT,"The crackdown on the right to education and education rights activists in Afghanistan, including the case of Matiullah Wesa",https://www.europarl.europa.eu/doceo/document/CRE-9-2023-04-19-INT-3-382-0000_IT.html,"  Isabella Tovaglieri (ID).   – Signor Presidente, con i talebani al potere le condizioni femminili in Afghanistan sono tornate indietro di vent'anni. 
Nel nome di un'interpretazione arcaica ed estremista della sharia alle donne è stato imposto il velo integrale ed è stato vietato non solo di lavorare, ma anche di studiare. Quasi tutte le scuole femminili infatti sono state chiuse e chi studia o insegna di nascosto lo fa a rischio della propria vita.
Il recente arresto di Matiullah Wesa, colpevole di aver promosso la scolarizzazione delle bambine e delle adolescenti, infrange le ultime speranze di un'intera generazione di donne a cui vengono rubati non solo i diritti, ma anche il futuro.
Se vogliamo essere davvero coerenti nel condannare il regime talebano, ribadiamo la necessità che i diritti negati in Afghanistan siano sempre garantiti nella nostra civile Europa, dove purtroppo molte giovani immigrate o figlie di immigrati spesso vengono avviate a matrimoni precoci invece che agli studi superiori con la complicità miope delle sinistre, che promuovono il velo islamico anziché i nostri valori occidentali di uguaglianza e di libertà.
"
Isabella TOVAGLIERI,2023-04-18,IT,Energy storage (debate),https://www.europarl.europa.eu/doceo/document/CRE-9-2023-04-18-INT-2-151-0000_IT.html,"  Isabella Tovaglieri (ID).   – Signora Presidente, il futuro industriale e geopolitico europeo si gioca principalmente sul terreno energetico. 
Eppure finora l'Europa non ha saputo rispondere adeguatamente alle sfide poste dal conflitto russo-ucraino. Per anni ha infatti demonizzato il gas, risorsa che poi si è rivelata strategica e lo sarà ancora per molti anni a venire, ha stretto accordi energetici con paesi instabili e inaffidabili come l'Azerbaigian, e soprattutto non ha indietreggiato di un millimetro nella sua folle corsa verso la transizione elettrica. 
Il conto salatissimo di queste scelte ideologiche, già pagato duramente da famiglie e imprese, è destinato a crescere ancor di più con lo stop ai motori endotermici a partire dal 2035. Un provvedimento autolesionista che farà ulteriormente aumentare i prezzi, diminuendo il potere d'acquisto dei cittadini e mettendo in crisi la nostra manifattura. 
Ascolteremo certamente le proposte della Commissione per il prossimo inverno, ma diciamo subito con chiarezza che non avanzeremo soluzioni green ingenue e disastrose. Non saranno infatti distese di pannelli fotovoltaici cinesi a garantire la sopravvivenza e la competitività dell'Europa, della sua economia e delle sue imprese.
"
Isabella TOVAGLIERI,2023-03-15,IT,International Women's Day,https://www.europarl.europa.eu/doceo/document/CRE-9-2023-03-15-INT-3-076-0000_IT.html,"  Isabella Tovaglieri,  a nome del gruppo ID. – Signora Presidente, onorevoli colleghi, in questo dibattito dedicato alle donne – e saluto le due ospiti che sono un esempio tangibile di successo, coraggio ed empowerment femminile – ho deciso però di richiamare l'attenzione su un tema importante: il tema dei disturbi alimentari. 
Un fenomeno drammatico e soprattutto in preoccupante aumento, che riguarda prevalentemente l'universo femminile e del quale ancora non si parla abbastanza. Proprio oggi in Italia si celebra la Giornata per la prevenzione e la cura di questi disturbi, dall'anoressia alla bulimia, che colpiscono le donne nel 90% dei casi, con un esordio ahimè, sempre più precoce. 
I cambiamenti marcati del corpo dell'adolescenza, uniti all'azione sempre più pervasiva, incontrollata dei social media, che propongono modelli di magrezza e di successo sempre più estremi, possono disorientare le nostre ragazze più fragili. Quella di oggi è dunque una ricorrenza istituita non per iniziativa di una donna, bensì di un uomo, a dimostrazione che questo è un tema che riguarda tutti: genitori, educatori, medici, psicologi, associazioni, ma anche il mondo della politica e delle istituzioni. 
Quest'uomo coraggioso è Stefano Tavilla, il padre di Giulia, affetta da bulimia nervosa e strappata alla vita proprio a 17 anni, il 15 marzo del 2011. Da quel giorno questo padre, insieme a 60 associazioni, porta questo fiocchetto lilla in tutta Italia, non solo per fare opera di informazione, ma anche per combattere i pregiudizi, chiedere cure accessibili, creare una rete di supporto a tutte quelle persone e famiglie che condividono questo dramma. E noi siamo al suo fianco, idealmente e concretamente. 
Per questo, oggi, sollecitiamo quest'Aula a che mantenga alta la guardia su questo fenomeno e, in previsione della Giornata internazionale contro i disturbi alimentari, che cadrà il prossimo 2 giugno, chiediamo che sia organizzata una settimana di iniziative su questo tema, perché quello che è successo a Giulia – e accade oggi, mentre vi sto parlando, ora, a moltissime ragazze in Europa – non accada più. 
"
Isabella TOVAGLIERI,2023-03-13,IT,Energy performance of buildings (recast) (debate),https://www.europarl.europa.eu/doceo/document/CRE-9-2023-03-13-INT-1-063-0000_IT.html,"  Isabella Tovaglieri,  a nome del gruppo ID. – Signora Presidente, onorevoli colleghi, con il pretesto della difesa dell'ambiente, le sinistre europee sono finalmente riuscite a inventarsi una patrimoniale occulta sulla casa degli italiani, andando a colpire il bene rifugio per eccellenza, frutto del lavoro e dei sacrifici di una vita.
In nome di un ambientalismo ideologico, la direttiva sulle case green porterà alla svalutazione di quello che per molte famiglie è l'unico patrimonio, costringendole a spendere mediamente 35 000 euro per adeguare la casa ai nuovi standard: un provvedimento sbagliato nel merito e nel metodo, che manderà in tilt il settore delle costruzioni e farà un altro enorme regalo alla Cina che si arricchirà vendendoci il fotovoltaico. 
Una norma, peraltro, inapplicabile al nostro Paese, dove il 75% degli immobili è in una classe energetica inferiore alla D, e per ristrutturare i quadri, secondo i dati dei costruttori di ANCE, servirebbero 630 anni contro i 7 concessi dalla direttiva. Siamo di fronte all'ennesimo capolavoro di autolesionismo europeo al quale la sinistra italiana si accoda senza un minimo di dignità. 
Il voto a favore di questo provvedimento è un voto contro il nostro Paese e contro gli italiani, che domani avranno modo di capire chi, in quest'Aula, si batte per i loro interessi e chi invece li calpesta. 
Per noi vale il motto ""prima l'Italia"" e noi della Lega ci opporremo a questa euro-follia finché avremo fiato. Giù le mani dalle case degli italiani! 
"
Isabella TOVAGLIERI,2022-12-14,IT,"Tackle the cost of living crisis: increase pay, tax profits, stop speculation (topical debate)",https://www.europarl.europa.eu/doceo/document/CRE-9-2022-12-14-INT-3-150-0000_IT.html,"  Isabella Tovaglieri (ID).   – Signora Presidente, signor Commissario, onorevoli colleghi, la speculazione sui prezzi dell'energia sta letteralmente mettendo in ginocchio cittadini e imprese, ma purtroppo l'Europa non sembra rendersene conto.
Oggi abbiamo insignito qui, al Parlamento europeo, il popolo ucraino del più alto riconoscimento europeo, appunto il Premio Sacharov, ma non ci rendiamo conto che se l'Europa non intraprenderà a breve azioni concrete ed immediate a favore dei cittadini europei, questo significherà rendere molto presto impopolare il sostegno che l'Europa sta accordando all'Ucraina.
Non possiamo, infatti, continuamente chiedere sacrifici ai nostri cittadini, già piegati da due anni di pandemia, senza offrire loro delle soluzioni concrete per il contenimento della bolla speculativa e, soprattutto, prospettive di uscita dalla crisi energetica.
A quasi un anno dall'inizio del conflitto, infatti, è giunto il momento che l'Europa si attivi per evitare vergognose speculazioni sulla guerra e, al tempo stesso, riveda però tutte quelle posizioni ideologiche che sono incompatibili con lo scenario economico che ci troviamo di fronte.
L'inflazione generata dalle scelte green fuori dalla realtà, volute fortemente dalle sinistre europee, sta affossando la già difficile ripresa economica post-pandemica, colpendo soprattutto le fasce più deboli della popolazione e le piccole e medie imprese.
Oggi che la credibilità di questo Parlamento è fortemente minata dai gravi scandali politico-giudiziari, l'unico modo per recuperare la fiducia dell'opinione pubblica è dare risposte concrete ai drammatici problemi con cui i cittadini si confrontano ogni giorno, anche se questo può significare mettere da parte l'ideologia o rinunciare a difendere qualche lobby.
Senza iniziative coraggiose ed efficaci il futuro di questa istituzione rimane appesa a un filo.
"
Isabella TOVAGLIERI,2022-11-23,IT,A truly interconnected Energy Single Market to keep bills down and companies competitive (topical debate),https://www.europarl.europa.eu/doceo/document/CRE-9-2022-11-23-INT-3-136-0000_IT.html,"  Isabella Tovaglieri (ID).   – Signora Presidente, signora Commissaria, onorevoli colleghi, è finito il tempo in cui l'Europa poteva sbandierare unità e solidarietà senza doverlo dimostrare nei fatti. Oggi la crisi energetica, vero banco di prova per l'Unione europea, richiede iniziative concrete e condivise, che però tardano ad arrivare, lasciando invece spazio a divisioni ed egoismi, che ci fanno perdere la faccia sul piano internazionale e che minano i capisaldi del mercato unico.
Bruxelles non può consentire che la Germania falsi la competizione interna e globale con uno scudo di 200 miliardi contro il caro bollette. Tutta la manifattura europea deve essere salvata perché è la sola che potrà portarci fuori da questa crisi, ripagando con gli interessi il sostegno economico delle istituzioni europee.
L'Europa non può fare piccole guerre di bottega di fronte a un crocevia della storia. Abbiamo competitor che scommettono sulle nostre divisioni e sulle nostre debolezze e per questo dobbiamo dimostrarci più forti e più grandi per dare un segnale al mondo che l'Europa è pronta a raccogliere le sfide di questo tempo.
"
Isabella TOVAGLIERI,2022-11-22,IT,Gender balance among non-executive directors of companies listed on stock exchanges (debate),https://www.europarl.europa.eu/doceo/document/CRE-9-2022-11-22-INT-2-072-0000_IT.html,"  Isabella Tovaglieri (ID).   – Signora Presidente, onorevoli colleghi, imporre la parità nei CdA delle grandi aziende è un'operazione di facciata, che sicuramente piace ai progressisti, ma che purtroppo non risolve alla radice il problema della disparità di genere sul lavoro.
Per avere più donne ai vertici non servono quote rosa né multe alle imprese, ma un welfare efficiente e una valida offerta formativa, che permettano alle donne di affermarsi grazie al loro merito e alle loro competenze. Lo dimostra il caso dell'avanzata Lombardia – e qui il mio pensiero va al governatore Roberto Maroni, che ha contribuito a renderla grande – dove lavora il 48 % delle manager di tutta Italia.
Allora occorre più pragmatismo e meno ideologia. Non abbiamo bisogno di corsie preferenziali, ma di una competizione equa e ad armi pari, per arrivare a una parità vera e non di comodo, che possa garantire, oltre ai diritti delle donne, anche il progresso economico e culturale delle nostre nazioni.
(L'oratrice accetta di rispondere a un intervento ""cartellino blu"")
"
Isabella TOVAGLIERI,2022-11-22,IT,Gender balance among non-executive directors of companies listed on stock exchanges (debate),https://www.europarl.europa.eu/doceo/document/CRE-9-2022-11-22-INT-2-074-0000_IT.html,"  Isabella Tovaglieri (ID)  risposta ""cartellino blu"". – Io credo che puntare solo ed esclusivamente sulle quote rosa sia un diversivo per non affrontare il problema. 
Andiamo incontro alla transizione digitale e ci saranno nuove professioni del futuro, soprattutto nelle materie STEM, ma dobbiamo essere consapevoli che soltanto una minimissima percentuale di donne si approccia alle materie tecnico-scientifiche, perché ci dicono che probabilmente queste materie sono appannaggio degli uomini.
Allora lavoriamo su questo, facendo orientamento soprattutto nelle scuole tra i più piccoli, per far affacciare e approcciare le donne a queste materie, dove peraltro ottengono risultati anche più brillanti degli uomini, per dare loro effettivamente posti di lavoro di qualità, che consentano loro di bilanciare anche il lavoro e la famiglia. Questa è la vera pari opportunità, la competizione ci deve essere, ad armi pari, ma la competizione ci deve essere.
(L'oratrice accetta di rispondere a due interventi ""cartellino blu"")
"
Isabella TOVAGLIERI,2022-11-22,IT,Gender balance among non-executive directors of companies listed on stock exchanges (debate),https://www.europarl.europa.eu/doceo/document/CRE-9-2022-11-22-INT-2-077-0000_IT.html,"  Isabella Tovaglieri (ID)  risposta ""cartellino blu"". – A questo proposito, io ho proprio citato le buone pratiche della regione da cui provengo, che è la regione Lombardia, dove risiede il 48 % delle donne manager in Italia, senza la necessità di imporre quote. 
Noi abbiamo raggiunto percentuali migliori, ma non mi accontento. Il problema è che io non ritengo che le quote siano uno strumento adeguato. Serve il welfare, questa è l'unica soluzione ed è l'unica parola chiave che dobbiamo perseguire.
Per garantire un bilanciamento e pari opportunità dobbiamo consentire alle donne di non dover scegliere se dedicarsi alla carriera o dedicarsi al lavoro. Creare delle quote nei CdA significa soltanto privilegiare delle donne che andranno a ricoprire dei ruoli d'élite ma, al di là delle donne che lavorano nei CdA e delle donne manager, ci sono milioni di donne che non hanno la possibilità di accedere a quei posti, ma che hanno comunque diritto di poter avere una carriera e di poter bilanciare la propria vita familiare.
Quindi, non possiamo fare delle politiche d'élite, dobbiamo pensare a tutte le donne, non lasciare indietro nessuna.
"
Isabella TOVAGLIERI,2022-10-19,IT,Whitewashing of the anti-European extreme right in the EU (topical debate),https://www.europarl.europa.eu/doceo/document/CRE-9-2022-10-19-INT-3-132-0000_IT.html,"  Isabella Tovaglieri (ID).   – Signor Presidente, onorevoli colleghi, mi rivolgo innanzitutto a chi oggi ha voluto fortemente questo dibattito, cioè le sinistre europee. Ancora una volta volete convincerci che i governi sono democratici solo quando a vincere le elezioni siete voi, oppure, meglio ancora, quando al governo andate voi, magari senza un mandato elettorale, esattamente come è accaduto per molti anni in Italia.
Ossessionate da chi la pensa diversamente da voi, state tenendo in ostaggio questo Parlamento impedendoci di affrontare i veri problemi dell'Europa. Il pericolo delle destre non esiste, non ci sono prove, ma solo tanti pregiudizi e propaganda a buon mercato. 
Parliamo invece del pericolo delle sinistre antidemocratiche: da quando avete perso il contatto con i reali problemi non rispettate il voto popolare e mettete alla gogna governi democraticamente eletti. Parliamo invece del pericolo delle sinistre europee che non si vergognano di fare accordi con i dittatori di mezzo mondo e che premono per far entrare in Europa la Turchia, un'assurdità a cui solo le destre europee si sono opposte.
E allora basta con questo teatrino. L'unico pericolo che corre oggi quest'Aula è di perdere tempo prezioso per discutere di caro energia, di caro bollette e di inflazione che erode i salari. Allora, se non per rispetto a noi, almeno per rispetto di chi ci ha eletti, lasciate questo Parlamento libero di lavorare seriamente, di dare risposte concrete che i cittadini si attendono. Perché, care sinistre, i cittadini non si convincono con le accuse, ma con programmi seri, concreti e credibili e le elezioni in Italia ve lo hanno dimostrato.
"
Isabella TOVAGLIERI,2022-10-04,IT,The death of Mahsa Amini and the repression of women's rights protesters in Iran (debate),https://www.europarl.europa.eu/doceo/document/CRE-9-2022-10-04-INT-2-341-0000_IT.html,"  Isabella Tovaglieri (ID).   – Signor Presidente, onorevoli colleghi, Masha Amini, Hadis Najafi, Roshana e chissà quanti altri nomi sono sfuggiti alle cronache di questi giorni. Ma quante donne ancora devono morire prima che l'Europa prenda una posizione forte contro il regime fondamentalista di Teheran e contro il processo di islamizzazione dell'Europa? È giunto il momento che Bruxelles esca dall'ambiguità, se vuole davvero essere solidale con quelle donne che oggi stanno combattendo e stanno morendo per protestare contro il hijab, non può spendere milioni di euro per propagandare in Europa l'uso del velo o di modelli sociali contro i quali queste donne oggi coraggiosamente si stanno ribellando al grido di donne, vita e libertà. Bruxelles non può tradire la fiducia di quelle donne che scappano e che fuggono in Occidente, dove credono di poter vivere libere da ogni sottomissione come Samam. Ora più che mai abbiamo il dovere di difendere con forza i nostri valori europei, perché quello che accade oggi in un paese apparentemente lontano non sia la drammatica anticipazione del nostro futuro. 
"
Isabella TOVAGLIERI,2022-09-12,IT,Energy efficiency (recast) (debate),https://www.europarl.europa.eu/doceo/document/CRE-9-2022-09-12-INT-1-159-0000_IT.html,"  Isabella Tovaglieri,  a nome del gruppo ID. – Signor Presidente, onorevoli colleghi, l'efficienza energetica è fondamentale per ridurre la dipendenza dell'Europa da fornitori non più affidabili, come la Russia. Per essere effettivo, il risparmio energetico nelle abitazioni, nell'industria e nella produzione di energia deve però affiancarsi a target realistici, soprattutto quando si parla di riqualificazione e decarbonizzazione di edifici pubblici e privati.
Se vogliamo veramente che nessuno resti indietro, dobbiamo guardare oltre il mero risparmio energetico e mettere mano a soluzioni pragmatiche che per anni l'ideologia green di quest'Aula ha demonizzato. Puntare tutto sulle rinnovabili senza che queste siano tecnologie ancora mature è stato un grave errore, così come lo è creare dipendenza dalle batterie cinesi che rischiano di distruggere il nostro settore automotive.
Spero che questo dibattito aiuti a rilanciare senza ideologie soluzioni rapide e praticabili per tutelare imprese e famiglie in vista di questo inverno. I nostri cittadini non possono più attendere. 
"
Isabella TOVAGLIERI,2022-07-07,IT,Recent heat wave and drought in the EU (debate),https://www.europarl.europa.eu/doceo/document/CRE-9-2022-07-07-INT-4-020-0000_IT.html,"  Isabella Tovaglieri (ID).   – Signor Presidente, onorevoli colleghi, la scarsità d'acqua sta mettendo in ginocchio tutti i nostri territori, provocando danni ingenti a un'economia già in affanno. Solo in Lombardia si lamentano già perdite per 500 milioni di euro e, anche a causa dei rincari dell'energia, le aziende del settore avranno maggiori oneri nella gestione dei raccolti e nella produzione di frutta, che inevitabilmente si ribalteranno sui consumatori.
Tuttavia, questa situazione drammatica era ampiamente prevedibile, ma l'Europa non è corsa ai ripari per tempo. Anziché ascoltare gli allarmi lanciati per anni dal mondo agricolo, la Commissione europea ha preferito consultarsi con Greta Thunberg, accogliendola proprio in quest'Aula con tutti gli onori di un capo di Stato. Quando poi sarebbe stato necessario finanziare infrastrutture e tecnologie per il risparmio idrico, quest'Aula era impegnata nel dibattere dei diritti dei rom e della misura delle vongole. Infine, quando ci si è decisi finalmente a prendere provvedimenti per il clima, l'Europa si è posta obiettivi ideologici e irrealistici, che finalmente ieri in quest'Aula, anche grazie al voto della Lega, sono stati rimessi in discussione.
È il momento che l'Europa cambi rotta. Contro la siccità occorrono misure di sostegno eccezionali nei territori più colpiti, ma soprattutto una maggiore apertura verso fonti energetiche sostenibili come idrogeno e nucleare, per salvaguardare la nostra autonomia strategica e per non contribuire all'espansione economica della Cina, che già oggi è la più grande produttrice di gas serra di tutto il pianeta.
"
Isabella TOVAGLIERI,2022-06-07,IT,"Binding annual greenhouse gas emission reductions by Member States (Effort Sharing Regulation) - Land use, land use change and forestry (LULUCF) - CO2 emission standards for cars and vans (joint debate – Fit for 55 (part 2))",https://www.europarl.europa.eu/doceo/document/CRE-9-2022-06-07-INT-2-227-0000_IT.html,"  Isabella Tovaglieri (ID).   – Signor Presidente, onorevoli colleghi, in questo momento drammatico è davvero rischioso sacrificare le economie europee sull'altare dell'utopia ecologista della svolta verde.
Alcuni tra i più grandi inquinatori d'Europa, come la Germania che da sola è responsabile di un quarto delle emissioni di gas serra nell'Unione europea, vogliono cancellare i propri sensi di colpa imponendo a tutti obiettivi climatici irrealistici come lo stop alle auto a combustione, e questo prima che tecnologie, infrastrutture e cittadini siano pronti per questa svolta epocale.
Produrre solo auto elettriche dal 2035 non significa diventare green o sostenibili, ma significa chiudere aziende, creare disoccupazione e povertà.
L'Europa, che contribuisce in minima parte alle emissioni mondiali di CO2, è davvero disposta a passare dalla schiavitù del gas russo a quella delle batterie al litio della Cina, e questo per assurde ragioni di principio?
Bruxelles è ancora in tempo per rivedere questa visione ideologica e punitiva verso se stessa, che rischia di trasformare la più importante civiltà occidentale in una dépendance dei paesi meno democratici e più inquinatori del mondo.
"
Isabella TOVAGLIERI,2022-04-05,IT,Trans-European energy infrastructure (debate),https://www.europarl.europa.eu/doceo/document/CRE-9-2022-04-05-INT-2-082-0000_IT.html,"  Isabella Tovaglieri,  a nome del gruppo ID. – Signor Presidente, signora Commissaria, onorevoli colleghi, l'aggressione all'Ucraina ha trasformato il tema dell'energia in una crisi economica che sta colpendo duramente famiglie e imprese. I nostri cittadini sembrano assistere impotenti ad aumenti di prezzi che rischiano di portarci presto ad una nuova recessione.
In questa fase, affrontare il ruolo delle reti energetiche transeuropee è strategico per tutti noi. Per questo abbiamo richiesto nelle negoziazioni di esaminare un tema così cruciale, in un'ottica di neutralità tecnologica.
Nessuno nega il progresso, la ricerca o le ambizioni per la decarbonizzazione. Ma per far fronte alla crisi attuale avremmo preferito un approccio meno ideologico: si continua infatti a marginalizzare il ruolo delle reti di trasporto del gas naturale, che invece è essenziale per la sicurezza energetica del continente, e soprattutto per abbattere le emissioni almeno finché non saranno maturate soluzioni alternative.
Si insiste a preferire elettricità o idrogeno, di cui nessuno nega le potenzialità, soprattutto quando saranno completamente basati su rinnovabili. Ma limitarsi oggi a queste tecnologie, senza considerare il ruolo di altre fonti, significa illudersi e, in termini pratici, significa non dare le risposte immediate che cittadini e imprese chiedono a gran voce.
Se la sfida di questo mandato è veramente l'autonomia strategica, non possiamo permetterci di scartare soluzioni disponibili solo per ragioni ideologiche. Come abbiamo ribadito spesso per altri fascicoli del Green Deal, chiediamo, soprattutto in questa fase di emergenza, più pragmatismo.
"
Isabella TOVAGLIERI,2022-03-24,IT,"The Power of the EU – Joint European Action for more affordable, secure and sustainable energy (debate)",https://www.europarl.europa.eu/doceo/document/CRE-9-2022-03-24-INT-2-044-0000_IT.html,"  Isabella Tovaglieri (ID).   – Signora Presidente, onorevoli colleghi, la crisi energetica sta strozzando imprese e cittadini, sta pregiudicando la ripresa economica e, non da ultimo, sta dando in mano alla Russia di Putin un'arma di ricatto nei confronti dell'Europa. 
L'Unione europea è nata sulle macerie della guerra proprio dall'energia come Comunità del carbone e dell'acciaio. Forse non abbiamo imparato la lezione. La lungimiranza dei padri fondatori negli ultimi decenni ha lasciato spazio alle ideologie e ai sensi di colpa. Così oggi ci troviamo a rincorrere un'indipendenza energetica che è fondamentale per rafforzare il ruolo dell'Europa nel mondo. Il tempo di agire è adesso. Servono subito misure eccezionali per diversificare le fonti di approvvigionamento, smettendola di demonizzare gas e nucleare e guardando in faccia la realtà rispetto all'effettivo impatto delle rinnovabili nel breve periodo. 
Oggi la priorità è proteggere la nostra economia, la competitività, le catene del valore e soprattutto i posti di lavoro. Per farlo serve una revisione del Green Deal e servono risposte concrete e realistiche. Diversamente, l'Europa abdicherà alla sua stessa storia. 
"
Isabella TOVAGLIERI,2022-01-19,IT,Digital Services Act (continuation of debate),https://www.europarl.europa.eu/doceo/document/CRE-9-2022-01-19-INT-3-159-0000_IT.html,"  Isabella Tovaglieri (ID).   – Signor Presidente, onorevoli colleghi, quando navighiamo nel web ci sentiamo liberi: liberi di informarci, liberi di utilizzare nuovi servizi, liberi di incontrarci virtualmente e di condividere esperienze e opinioni. 
Questa libertà però può diventare un'illusione o peggio una trappola quando non è garantita e tutelata da un sistema di regole certe e condivise. Per questo lo scopo primo di una legge europea sui servizi digitali deve essere la difesa degli utenti, in particolare di quelli più esposti alle insidie della rete: donne, minori, disabili, anziani, colpiti da fenomeni odiosi come il revenge porn, il ciberbullismo, la pedopornografia e le truffe online.
Grazie agli emendamenti presentati dalla Lega ci saranno maggiori tutele per i soggetti più fragili e anche per le piccole e medie imprese attive sul web, ma senza che ciò comporti nuovi adempimenti burocratici, destinati a ostacolare ulteriormente i loro investimenti nella cibersicurezza in un momento di grande vulnerabilità del sistema.
Ringrazio dunque la collega on. Alessandra Basso per il grande lavoro svolto in commissione con l'obiettivo di migliorare questo provvedimento, che tuttavia resta inadeguato sotto molti aspetti.
Tra questi senza dubbio l'attribuzione di eccessivi poteri discrezionali alla Commissione europea e alle piattaforme digitali. La maggioranza di quest'Aula ha infatti deciso che la Commissione dovrà continuare ad avere un enorme potere su vigilanza, indagini, monitoraggio delle piattaforme di grandi dimensioni e sulla possibilità di imporre sanzioni, nonostante la legge sui servizi digitali abbia previsto la creazione di un sistema di controllo in capo a ogni singolo Stato membro.
Quanto alle piattaforme, avranno facoltà di decidere quali sono i contenuti dannosi ma non illegali che possono essere rimossi, determinando esse stesse il confine tra libertà di espressione e diritto all'informazione.
Tutto ciò che può minacciare la libertà di espressione, la democrazia e l'autonomia degli Stati, a nostro avviso, deve essere assolutamente approfondito e ridiscusso.
"
Isabella TOVAGLIERI,2021-12-13,IT,Combating gender-based violence: cyberviolence (debate),https://www.europarl.europa.eu/doceo/document/CRE-9-2021-12-13-INT-1-058-0000_IT.html,"  Isabella Tovaglieri (ID).   – Signor Presidente, onorevoli colleghi, il contrasto alla cyberviolenza è una battaglia di civiltà in cui tutti ci riconosciamo. Io stessa, in Italia, ho denunciato chat dedite al revenge porn e ho promosso un'iniziativa nazionale per sensibilizzare le donne sul tema della sicurezza sul web.
Ciò che invece non possiamo condividere è la volontà della maggioranza progressista che siede in quest'Aula di utilizzare il dossier sulla violenza di genere per portare avanti la propria agenda politica, riproponendo a livello europeo i contenuti del Ddl Zan, che è stato bocciato dal parlamento italiano, e richiamando all'ordine ben quindici paesi sgraditi a Bruxelles, cioè la maggior parte degli Stati membri, perché non contemplano la definizione di identità di genere nelle proprie legislazioni.
Ebbene, che cosa c'entrano questi argomenti con la disperazione di quel 51 per cento di vittime di revenge porn che arriva a ipotizzare il suicidio come soluzione? Il Parlamento europeo deve pensare a queste ragazze e a queste donne. 
Noi non abbiamo paura di dirci d'accordo su diversi aspetti di questo dossier, in particolare sulla necessità di una regia transnazionale contro la violenza informatica. Ma solo se abbandoniamo un approccio ideologico per adottare una visione pragmatica e condivisa saremo in grado di raggiungere gli obiettivi a cui tutti puntiamo.
"
Isabella TOVAGLIERI,2021-10-20,IT,Preparation of the European Council meeting of 21-22 October 2021 (debate),https://www.europarl.europa.eu/doceo/document/CRE-9-2021-10-20-INT-3-049-0000_IT.html,"  Isabella Tovaglieri (ID).   – Signora Presidente, onorevoli colleghi, il rialzo improvviso dei prezzi dell'energia, dovuto anche alle politiche green dell'Unione europea, frena la ripresa e rischia di avere gravi ripercussioni su imprese e cittadini.
In Italia, nonostante i correttivi introdotti dal governo, quest'anno le famiglie spenderanno mediamente 300 euro in più per elettricità e gas. Nel settore produttivo il caro energia mette a repentaglio la nostra ritrovata competitività, mentre il rialzo dei carburanti sta già penalizzando moltissimi settori trainanti del ""Made in Italy"".
Questa situazione mette in discussione un modello di transizione energetica molto ambizioso, ma certamente poco realistico. Quante imprese infatti con i risicati margini di guadagno potranno investire nella riconversione? Ma soprattutto, è giusto che, mentre il mondo intero inquina, siano solo gli europei a dover pagare il prezzo della transizione verde? L'Europa rifletta su queste contraddizioni e persegua i suoi obiettivi climatici con meno ideologia e più pragmatismo.
"
Isabella TOVAGLIERI,2021-09-14,IT,Presentation of the Fit for 55 package after the publication of the IPCC report (debate),https://www.europarl.europa.eu/doceo/document/CRE-9-2021-09-14-INT-2-036-0000_IT.html,"  Isabella Tovaglieri (ID).   – Signor Presidente, onorevoli colleghi, la Commissione europea ha deciso che fra soli 14 anni in Europa non si potranno più produrre automobili a combustione interna.
Noi della Lega non siamo pregiudizialmente contrari al Green Deal ma crediamo che la transizione energetica debba avvenire in modo praticabile e soprattutto progressivo.
Non si possono convertire, infatti, dall'oggi al domani eserciti di operai in tecnici informatici capaci di programmare un'auto elettrica e anche la vasta filiera che produce componenti per motori a combustione – 100 imprese con 7 000 addetti solo nella provincia di Varese, leader in Italia in questo settore – non può svegliarsi un mattino e cominciare a produrre software.
Il rischio concreto è la chiusura di moltissime aziende, centinaia di migliaia di disoccupati, con il paradosso che la maggior parte dei consumatori non potrà permettersi un costoso veicolo elettrico.
La Commissione allora rallenti questa folle corsa verso la neutralità climatica e rimetta al centro delle sue politiche green misura e buon senso. 
"
Isabella TOVAGLIERI,2021-07-08,IT,Sustained price increase of raw and construction materials in Europe (debate),https://www.europarl.europa.eu/doceo/document/CRE-9-2021-07-08-INT-4-061-0000_IT.html,"  Isabella Tovaglieri (ID).   – Signora Presidente, onorevoli colleghi, Commissaria, la scarsità delle materie prime – legno, plastica, metalli – sta colpendo duramente la nostra economia reale, penalizzando la ripartenza. 
L'ambiente è certamente importante ma, mentre qui dentro noi discutiamo di transizione, là fuori le fabbriche si fermano perché mancano i microchip e l'edilizia si ferma perché il cemento costa troppo. Le scorte sono finite, la logistica non sostiene la domanda e i prezzi salgono rapidamente impattando sui cittadini. In poche parole la nostra ripresa si allontana mentre la Cina si riprende.
Da mesi chiediamo dove sia l'Europa. Non si vive di sola retorica sulla transizione ecologica, dobbiamo ripartire dalla produzione in Europa perché non possiamo più limitarci ad importare. Come vediamo, la dipendenza costa cara a imprenditori e cittadini, dobbiamo evitare la demonizzazione di settori interi come acciaio e plastica, perché senza di essi non avremmo beni per molte attività quotidiane. 
Infine, dobbiamo pensare – e la Lega questo lo ha chiesto spesso – a un Green Deal che in questa crisi dialoghi con il mondo dell'impresa più che accusarlo o colpirlo con tasse superflue. Senza risposte rapide saremo tutti noi consumatori le nuove vittime di questa crisi. Su di noi si scaricheranno tutti questi costi che le imprese non possono sostenere, con il risultato di bloccare la ripresa, il lavoro e impoverire i cittadini che hanno già pagato caro per la pandemia.
"
Isabella TOVAGLIERI,2021-06-09,IT,"Promoting gender equality in science, technology, engineering and mathematics (STEM) education and careers (debate)",https://www.europarl.europa.eu/doceo/document/CRE-9-2021-06-09-INT-3-296-0000_IT.html,"  Isabella Tovaglieri (ID).   – Signor Presidente, onorevoli colleghi, signora Commissaria, l'Europa si sta illudendo di risolvere il problema della disparità di genere con l'anacronistico principio delle quote rosa o con sterili nominalismi come ingegnera, avvocata, ministra. 
Intorno a noi invece i paesi emergenti corrono verso il futuro e affrontano la competizione internazionale in modo pragmatico, inglobando massicciamente il talento femminile nelle professioni tecnico-scientifiche. Nella vicina Asia centrale le laureate nelle materie STEM sono la metà del totale, il 75 % nella sola Birmania. Ma la Cina investe ogni anno 200 miliardi nella ricerca scientifica e presto il numero delle scienziate cinesi esploderà. 
In Europa invece restiamo inchiodati al 36 %, un dato che scende drammaticamente al 16 % in Italia. Se non vogliamo rimanere indietro non solo nella parità ma anche nel progresso tecnico-scientifico, e quindi nella sfida economica e geopolitica, dobbiamo intervenire là dove iniziano i percorsi formativi, rimuovendo gli stereotipi di genere e indirizzando le donne verso le professioni del futuro fin dalla scuola primaria. 
Studi comunitari dicono che potremo raggiungere la parità retributiva nel 2050, con un contestuale aumento del 10 % del PIL pro capite dell'Unione europea. Ma tutto questo a una sola condizione: che l'Europa metta in campo misure concrete e abbandoni vecchi approcci ideologici del tutto privi di futuro. 
"
Isabella TOVAGLIERI,2021-06-07,IT,State of the SMEs Union – Implementation of better regulation agenda / Reduction target for administrative burden (continuation of debate),https://www.europarl.europa.eu/doceo/document/CRE-9-2021-06-07-INT-1-050-0000_IT.html,"  Isabella Tovaglieri (ID).   – Signor Presidente, onorevoli colleghi, signor Commissario, purtroppo delle PMI ci si ricorda soltanto nel momento del bisogno. Durante la pandemia, infatti, con grande fatica e sacrifici le PMI hanno tenuto in piedi l'Italia e l'Europa. E ora che stiamo uscendo dall'emergenza sanitaria sono ancora loro a doversi sobbarcare l'onere della ripresa economica. 
Mi domando dove fosse l'Europa quando si trattava di mettere in campo politiche mirate per rafforzare il sistema delle PMI. Plastic tax, Green Deal, Nutriscore sono tutte misure a danno e non a sostegno del nostro tessuto imprenditoriale. Se si esclude il dossier portato in quest'Aula dalla Lega, un piano d'azione per questo settore strategico ad oggi ancora non c'è.
Nel frattempo si continua a gravare le PMI di ulteriori nuovi oneri europei, come la Plastic tax appunto. Si chiede loro di procedere spedite nell'innovazione digitale, ma al contempo le si frena con una burocrazia arcaica e complessa. Ci si attende che si adeguino alla transizione verde, ma contemporaneamente si pretende che restino sui mercati in maniera competitiva, dove però spadroneggiano colossi commerciali del tutto liberi di inquinare l'ambiente. 
A queste contraddizioni si aggiunge una nuova emergenza: le materie prime. Essenziali per la manifattura e per la transizione ecologica e digitale, sono diventate introvabili e costosissime. Per gli approvvigionamenti l'Europa si è legata mani e piedi alla Cina, incapace di pianificare il proprio fabbisogno e senza riuscire a difendere i propri interessi economici. 
Purtroppo, il conto di questi errori lo pagheranno ancora una volta le PMI, la Cenerentola delle politiche comunitarie a cui, per paradosso, è affidato il salvataggio e il futuro dell'Europa. 
"
Isabella TOVAGLIERI,2021-05-19,IT,European Cybersecurity Competence Centre (debate),https://www.europarl.europa.eu/doceo/document/CRE-9-2021-05-19-INT-3-337-0000_IT.html,"  Isabella Tovaglieri,  a nome del gruppo ID. – Signora Presidente, signor Commissario, onorevoli colleghi, quotidianamente i nostri cittadini europei, le nostre realtà istituzionali e produttive subiscono attacchi cibernetici che causano danni enormi.
Gli Stati membri e l'Europa stanno aumentando il loro impegno su questo fronte e tutti ci auguriamo che le nuove misure messe in campo servano a migliorare la nostra risposta. Ma il punto è che rispondere non basta più. Se ci limitiamo infatti a difenderci in questa competizione, rischiamo di rimanere marginalizzati.
Di fronte a sfide così transnazionali sentiamo parlare costantemente di necessità di più collaborazione. Ma mentre l'Unione europea è davvero aperta e cooperativa con i suoi alleati, in primis la NATO e gli Stati Uniti, spiace vedere che altri paesi non lo siano altrettanto. Da anni, infatti, Europa e Cina discutono di ciberspazio ma le buone intenzioni non bastano più: da Pechino ci aspettavamo collaborazione, anche in vista della pandemia, ma in cambio abbiamo ricevuto disinformazione e scarsa trasparenza.
Da sempre chiediamo rispetto per le informazioni e la proprietà intellettuale: ma attacchi e operazioni di infiltrazione e spionaggio si moltiplicano ai danni delle nostre imprese dei nostri governi. Abbiamo chiesto infine più tutele negli scambi commerciali per valorizzare le nostre produzioni e proteggere i consumatori: ma in risposta abbiamo subito boicottaggi e campagne contro i prodotti europei.
In questo scenario di fragilità, in cui la nostra economia langue mentre quella cinese ha già iniziato la ripresa, i cittadini ci chiedono risposte: bene a nuovi investimenti nella nostra sicurezza informatica ma ricordiamoci che, senza la gestione delle tecnologie e senza il controllo dei dati, rischiamo di rimanere indietro in una competizione globale silenziosa e subdola, ma non per questo meno pericolosa.
"
Isabella TOVAGLIERI,2021-04-29,IT,Digital Europe programme (debate),https://www.europarl.europa.eu/doceo/document/CRE-9-2021-04-29-INT-4-160-0000_IT.html,"  Isabella Tovaglieri,  a nome del gruppo ID. – Signor Presidente, Commissario, onorevoli colleghi, mai come in questo periodo di pandemia le tecnologie digitali hanno dimostrato tutte le loro potenzialità ma anche le loro numerose insidie. Non mi riferisco soltanto al cyberbullismo, alla violenza di genere in rete, con le loro drammatiche conseguenze sia sul piano psicologico che sociale. Ma mi riferisco anche alle truffe on line alle minacce e alla sicurezza digitale di aziende ed enti pubblici a fini geopolitici o di lucro, che mettono a serio repentaglio la nostra economia, i servizi, le nostre identità digitali e i nostri dati sensibili.
Questi fenomeni durante il lockdown hanno avuto un aumento esponenziale in tutto il mondo. Solo in Italia nel 2020 le frodi online, i furti di dati e il sequestro di server nelle aziende sono aumentati del 246%, toccando picchi di 100 mila unità, provocando danni enormi all'economia già messa in ginocchio dall'emergenza sanitaria.
Le regioni più colpite sono anche le più dinamiche, come la Lombardia che registra una media di 7 reati informatici al giorno. Il ricorso allo smart working, il commercio online, i servizi via Internet e le app hanno favorito le attività criminose degli hacker ai danni dei consumatori e delle imprese, soprattutto di quelle più piccole, che sono più vulnerabili proprio per la carenza di know-how e di risorse necessarie da investire nella cybersicurezza.
Secondo il Politecnico di Milano, il 59% delle aziende teme di essere vittima di attacchi cibernetici, mentre una su quattro, quando li riceve, paga il riscatto. Si calcola che un attacco informatico a una PMI costi mediamente 120.000 euro. Nella fase drammatica che stiamo attraversando un evento simile potrebbe davvero rappresentare il colpo di grazia per moltissime attività. 
Le piccole e medie imprese sono la spina dorsale dell'economia italiana ed europea. Sono fondamentali e cruciali per la ripresa ed è nostro dovere proteggerle da queste insidie. Ecco perché appoggeremo con convinzione questo regolamento europeo, che mira a creare un nuovo mercato unico digitale che difenda, a livello sovranazionale, gli interessi economici e soprattutto i diritti fondamentali dei cittadini.
"
Isabella TOVAGLIERI,2021-04-27,IT,Space programme 2021-2027 and European Union Agency for the Space Programme (debate),https://www.europarl.europa.eu/doceo/document/CRE-9-2021-04-27-INT-2-329-0000_IT.html,"  Isabella Tovaglieri,  a nome del gruppo ID. – Signor Presidente, signor Commissario, onorevoli colleghi, l'industria dell'aerospazio è certamente un'eccellenza lombarda italiana. Abbiamo grandi aspettative su questo programma che dovrebbe puntare, innanzitutto, a tutelare know how, laboratori e filiera produttiva, una vera eccellenza in molti paesi europei. Dovrà incentivare ricerca, sviluppo e potenzialità connesse ai programmi spaziali, comprese sicurezza, ambiente, telecomunicazioni; sostenere la cooperazione europea fra imprese e governi e con i paesi terzi purché alleati vicini ai valori europei. 
Molti programmi sono essenziali ma non sono sostenibili dei singoli paesi. Solo la cooperazione europea, infatti, può permettere di raggiungere l'obiettivo. E infine, dovrebbe garantire che l'Europa possa rimanere all'avanguardia in uno scenario globale in cui le frizioni aumentano e le capacità di cui disponiamo diventano essenziali per il futuro e l'autonomia dello spazio aereo. 
L'Italia farà la sua parte con un'industria solida, radicata nei territori e da anni aperta a collaborazioni internazionali di alto livello, come dimostra il recente incontro italo-francese sullo spazio. Sostenere il settore e far crescere delle filiere integrate europee sarà fondamentale per mantenere la leadership nell'industria spaziale e per le capacità del continente. In altri campi, purtroppo, abbiamo visto che, come Europa, non siamo stati all'altezza della sfida che ci si è posta di fronte. 
Ebbene, nel settore spaziale, non possiamo perdere posizioni, soprattutto visti i comportamenti di altri attori, sempre più competitivi e spesso con interessi in aperto contrasto con i nostri. La sfida spaziale nei prossimi anni aumenterà, non facciamoci trovare impreparati .... (il Presidente toglie la parola all'oratrice)
"
Isabella TOVAGLIERI,2021-03-25,IT,European strategy for data – Commission evaluation report on the implementation of the General Data Protection Regulation two years after its application (debate),https://www.europarl.europa.eu/doceo/document/CRE-9-2021-03-25-INT-2-057-0000_IT.html,"  Isabella Tovaglieri,  a nome del gruppo ID. – Signora Presidente, onorevoli colleghi, questa relazione tocca sicuramente molti temi e aspetti cruciali ma vorrei concentrarmi in particolare sul tema della sicurezza dei dati.
La pandemia e l'aumento dell'utilizzo delle tecnologie digitali ha certamente creato delle nuove opportunità ma, al contempo, ha rinforzato grandi criticità che spesso impattano sui soggetti più deboli e fragili, donne e minori in primis.
Non è quindi solo una questione di genere o di diversità, come cita la relazione, e nemmeno solo una questione di truffe online o di disinformazione, tematiche comunque sensibili. Mi riferisco piuttosto a delitti odiosi come il revenge porn, che spesso porta le persone che lo subiscono al suicidio, o all'aumento dei casi di pedopornografia online, come quelli recentemente scoperti dalla polizia postale italiana.
Sarebbe quindi importante che questa relazione incentivasse la cooperazione in materia di contrasto alle attività illecite online, contribuisse a una maggior consapevolezza di operatori e utenti, in particolar modo se più vulnerabili, e favorisse una dimensione digitale nella quale i nostri dati siano protetti e tutelati.
La digitalizzazione crescente ha dei costi e questi, purtroppo, non si limitano solo a tecnologie, infrastrutture e reti.
"
Isabella TOVAGLIERI,2020-12-14,IT,A new strategy for European SMEs (debate),https://www.europarl.europa.eu/doceo/document/CRE-9-2020-12-14-INT-1-137-0000_IT.html,"  Isabella Tovaglieri (ID).   – Signor Presidente, onorevoli colleghi, proprio oggi l'istituto di statistica italiano ha dichiarato che, tra l'estate e l'autunno, quasi il 70 % delle imprese ha subito riduzioni di fatturato rispetto allo stesso periodo del 2019. Sono tantissime in Italia e in Europa le imprese in grande sofferenza a causa delle conseguenze della pandemia, che di fatto ha pesantemente aggravato una crisi economica già in atto prima del Covid.
Ringrazio quindi il collega Paolo Borchia per il lavoro da lui svolto sul dossier per il rilancio delle PMI. Questo dossier, che parla di fondi per la digitalizzazione e la formazione, è certamente un punto di partenza molto importante per il supporto delle realtà che tengono vivo il nostro paese grazie alla loro proverbiale capacità d'impresa. 
Ma l'Europa deve fare di più. Parlare di formazione e digitalizzazione non basta, infatti, se nel contempo non alleggeriamo la burocrazia e le tasse, che di fatto impediscono alle imprese di superare la crisi e di essere competitive sul mercato interno internazionale ed europeo. Diciamo quindi, ancora una volta, ""no"" alle certificazioni green e alle ecotasse, come la plastic tax, che penalizzerà certamente le nostre imprese e aprirà al contempo le porte dell'Europa ai prodotti cinesi a più alto impatto ambientale. 
Diciamo ""no"" al Nutri-score che è un'aperta dichiarazione di guerra al nostro Made in Italy; diciamo invece ""sì"" alla tracciabilità con l'obbligo di indicare in etichetta le provenienze delle materie prime e dei prodotti alimentari e questo a tutela delle nostre filiere e soprattutto della salute dei nostri consumatori. 
Diciamo ""sì"", infine, a giuste limitazioni allo strapotere dei colossi digitali che uccidono le piccole e medie imprese la cui sopravvivenza dipende anche da tutte queste questioni ancora irrisolte. Gli imprenditori ci chiedono di affrontarle con pragmatismo e senza ideologie per poter continuare a lavorare, a creare occupazione, a innovare, a crescere, dando nuove speranze all'Italia e con l'Italia a tutta Europa.
"
Isabella TOVAGLIERI,2020-11-23,IT,Towards a more sustainable single market for business and consumers (debate),https://www.europarl.europa.eu/doceo/document/CRE-9-2020-11-23-INT-1-042-0000_IT.html,"  Isabella Tovaglieri (ID).   – Signor Presidente, onorevoli colleghi, un mercato unico europeo più sostenibile, con un minor consumo di risorse, una maggior durata dei prodotti e una tutela maggiore per i consumatori, è un obiettivo sicuramente meritorio e condivisibili, che tuttavia però deve fare i conti con la realtà. Una realtà dura, in cui la priorità è riuscire a sopravvivere alla catastrofe economica e sociale causata dalla pandemia, in un mondo sempre più competitivo e globalizzato.
Per questo noi crediamo in una transizione razionale anziché ideologica, progressiva e con obiettivi raggiungibili, agevolata da incentivi invece che penalizzata da nuovi oneri, ma soprattutto una transizione compatibile con la situazione che ci sta di fronte.
La plastic tax, ad esempio, rischia di far saltare interi comparti già sull'orlo del collasso: non solo questa tassa penalizza le imprese ma non tutela neppure l'ambiente e i consumatori, visto che il fabbisogno di plastica verrà comunque soddisfatto da beni provenienti da paesi extra-UE, che sono i principali produttori sia di gas serra sia di plastiche potenzialmente pericolose per la salute umana.
Tra le nobili parole e le politiche messe in campo dall'Europa c'è una stridente contraddizione: a parole Bruxelles vuol far ripartire l'economia e i consumi, ma impone modelli produttivi che minacciano le aziende e rischiano di far pagare ai lavoratori il prezzo di questa transizione; sostiene di voler difendere il commercio al dettaglio, ma al tempo stesso spinge per l'economia digitale, senza peraltro garantire tra i due mondi competizione ad armi pari.
L'Europa dice di sostenere le produzioni locali e il diritto dei consumatori a un'informazione trasparente, ma poi introduce etichettature fuorvianti come il Nutri-Score, invece che legiferare sulla tracciabilità, penalizzando così intere produzioni senza tutelare davvero la salute dei cittadini. Incoraggia anche la filiera corta negli appalti pubblici, ma non offre agli imprenditori certezze normative sui requisiti ambientali necessari per partecipare alle gare.
Bruxelles sollecita maggiori scambi nel mercato unico ma poi non investe sulle infrastrutture strategiche, come gli aeroporti, e taglia i finanziamenti a chi vuole ampliare e potenziare le attività cargo.
L'Europa, infine, promuove una mobilità a basso impatto ma dovrebbe sapere che l'auto elettrica, e in generale tutti i prodotti più ecologici e durevoli, non sono alla portata della maggioranza delle persone, specialmente adesso che si lotta per l'indispensabile.
In quest'Aula si possono dire molte belle parole astratte sulla sostenibilità, ma fuori di qui ci sono nazioni in affanno, dove aziende, lavoratori e famiglie si preoccupano per il futuro più immediato, ancor prima che per gli obiettivi climatici del 2050.
Se vogliamo davvero realizzare un mercato unico sostenibile e rispettoso dei diritti dei cittadini, dobbiamo promuoverlo con iniziative coerenti e praticabili, confrontandoci non con i dogmi e le utopie ma con la drammatica realtà che stiamo vivendo oggi.
"
Isabella TOVAGLIERI,2020-10-08,IT,The impact of Covid-19 outbreak on long-term care facilities (debate),https://www.europarl.europa.eu/doceo/document/CRE-9-2020-10-08-INT-4-081-0000_IT.html,"  Isabella Tovaglieri (ID).   – Signor Presidente, onorevoli colleghi, signora Commissaria, anche in Italia, come in tutta Europa, l'impatto della prima ondata di COVID sulle lungodegenze è stato più grave che in altri ambiti sanitari e professionali, costringendoci così a rendere più rigorosi tutti i protocolli operativi.
In questa nuova fase, invece, la protezione dei malati e degli anziani nelle case di cura sarà garantita soprattutto dal numero e dalla preparazione del personale medico, infermieristico e paramedico che, oggi come ieri, è in prima linea per assistere i pazienti più fragili e le loro famiglie.
Desidero ringraziare ancora una volta questa categoria che, con abnegazione e rischio personale, ha tenuto vive letteralmente l'Italia e tutte le nazioni d'Europa in un momento particolarmente drammatico. Tra loro ci sono tanti giovani operatori sanitari pieni di energia e di passione: sono il nostro avvenire e dobbiamo investire su di loro per affrontare con efficacia questa nuova stagione pandemica, evitando gli eccessivi carichi di lavoro e di stress della prima ondata.
Quale giovane europarlamentare porto all'attenzione di quest'Aula la necessità di maggiori incentivi e finanziamenti per la formazione, la stabilizzazione e le carriere di questi giovani medici e infermieri, spesso privi del giusto riconoscimento economico e professionale per il loro insostituibile lavoro.
In Italia il governo PD/5Stelle, che spesso supplisce con la retorica ai provvedimenti concreti, li ha definiti eroi salvo poi dimenticarsi di loro, dimostrando miopia e incapacità di programmazione strategica. Nei prossimi tre anni, infatti, in Italia mancheranno all'appello 10 000 medici. Eppure il ministero dell'Università ha appena sospeso le graduatorie del concorso per le scuole di specializzazione in medicina, allungando così i tempi d'ingresso negli ospedali e penalizzando, contemporaneamente, medici e pazienti.
Sono certa che su questo fronte l'Unione europea possa fare la differenza. Per questo chiediamo un suo contributo efficace e concreto per supportare il personale sanitario nelle case di cura italiane e di tutta Europa.
"
Isabella TOVAGLIERI,2020-09-15,IT,"Preparation of the Special European Council, focusing on the dangerous escalation and the role of Turkey in the Eastern-Mediterranean (continuation of debate)",https://www.europarl.europa.eu/doceo/document/CRE-9-2020-09-15-INT-2-059-0000_IT.html,"  Isabella Tovaglieri (ID).   – Signor Presidente, onorevoli colleghi, il presidente Erdogan, per estendere l'egemonia islamica sul Mediterraneo orientale, non perde occasione per minacciare l'Unione europea e per sfidare i suoi interessi economici e i suoi valori culturali.
A luglio, infatti, con un atto di aperta ostilità verso le radici cristiane d'Europa, ha convertito la Basilica di Santa Sofia di Istanbul in una moschea. Ad agosto, invece, ha schierato 25 navi da guerra per sondare i giacimenti intorno a Cipro e alle isole greche, attaccando la flotta di Atene, che difendeva le proprie zone economiche esclusive.
È evidente che non possiamo più tollerare queste provocazioni. Il presidente Macron, pur gravemente minacciato da Ankara, non ha esitato ad agire con parole e fatti, consapevole che l'escalation voluta da Erdogan, potrà avere conseguenze pericolose per tutti i paesi del Mediterraneo.
Invece, il governo Conte balbetta indeciso sul da farsi, sempre più succube dei dittatori e sempre più ai margini della politica internazionale, occupato evidentemente più ad accogliere gli immigrati clandestini che a tutelare la sicurezza delle coste italiane e i confini d'Europa, confini che, per quanto ci riguarda, la Turchia non dovrà mai varcare.
"
Isabella TOVAGLIERI,2020-07-09,IT,The 2019 Human Rights Annual report - Stability and Security in the Mediterranean and the negative role of Turkey - Situation in Belarus (debate),https://www.europarl.europa.eu/doceo/document/CRE-9-2020-07-09-INT-2-029-0000_IT.html,"  Isabella Tovaglieri (ID).   – Signora Presidente, onorevoli colleghi, che l'Europa monitori il rispetto dei diritti umani nel mondo è sicuramente cosa meritoria. Dovrebbe però anche indagare, e soprattutto denunciare, forse con maggiore determinazione, le violazioni dei diritti fondamentali che avvengono in casa propria, sul proprio territorio comunitario. Violazioni che stanno aumentando in modo esponenziale in conseguenza delle massicce migrazioni dai paesi di tradizione e fede islamica, che portano con sé pratiche illegali, arcaiche e maschiliste. Mi riferisco alle mutilazioni genitali femminili (già 600 000 casi in Europa, di cui 70 000 solo in Germania), ai matrimoni precoci forzati e a pratiche come l'imposizione del velo, contro la quale si stanno battendo oggi a caro prezzo le donne in Iran – paese maglia nera dei diritti umani – nel silenzio assordante della comunità internazionale.
Denunciare e reprimere questi fenomeni in casa nostra è certamente più scomodo che aggiornare le statistiche mondiali, però si tratta di un imperativo non più procrastinabile, che richiede all'Europa e ai singoli governi un coraggio politico che purtroppo, finora, è mancato.
"
Isabella TOVAGLIERI,2020-07-09,IT,Chemicals strategy for sustainability (debate),https://www.europarl.europa.eu/doceo/document/CRE-9-2020-07-09-INT-2-117-0000_IT.html,"  Isabella Tovaglieri,  a nome del gruppo ID. – Signora Presidente, onorevoli colleghi, io in realtà intravedo diverse criticità in questa strategia, a cominciare dall'approccio eccessivamente ideologico.
Se vogliamo infatti risultati concreti per l'ambiente non possiamo certamente demonizzare un settore come la chimica – un'eccellenza a livello europeo e italiano e soprattutto un settore già avanzato in materia di sostenibilità – gravandolo di ulteriori oneri insostenibili.
Senza un approccio pragmatico, infatti, rischiamo di colpire la chimica europea per poi trovarci a importare le stesse produzioni da fuori dell'Europa, proprio da dove gli standard che noi imponiamo non sono garantiti. È quindi un atteggiamento miope e dannoso per i lavoratori e le nostre imprese.
Non dimentichiamo poi l'importanza della rilocalizzazione in Europa delle imprese chimiche e delle loro produzioni, obiettivo da perseguire non certamente imponendo finte tasse green, messe solo per far cassa, ma attraverso strumenti che favoriscano il comparto, riportando in Europa capacità che abbiamo lasciato all'estero.
Senza pragmatismo e bilanciamento rischiamo quindi solo di penalizzare un settore strategico per tutta l'Europa, un settore che invece andrebbe sostenuto in modo attivo nella sua transizione verso una produzione ancora più sostenibile.
"
Isabella TOVAGLIERI,2020-05-13,IT,"Conclusions of the extraordinary European Council meeting of 23 April 2020 - New MFF, own resources and Recovery plan (debate)",https://www.europarl.europa.eu/doceo/document/CRE-9-2020-05-13-INT-1-088-0000_IT.html,"  Isabella Tovaglieri (ID).   – Signor Presidente, onorevoli colleghi, da italiana sono molto delusa dalle misure messe in campo dall'Europa per fronteggiare l'emergenza economica a seguito della Covid-19: misure insufficienti, tardive, ma soprattutto rischiose per il nostro paese che, non dimentichiamolo, è contributore netto dell'Unione e non ha mai fatto mancare risorse e solidarietà agli altri Stati membri.
Solo il recovery plan fa eccezione, ma sulle modalità e le condizioni di attuazione non ci sono certezze o meglio, basandosi sul bilancio europeo, sappiamo soltanto che questi fondi non arriveranno prima dell'anno prossimo. Ebbene, è troppo tardi: per risollevarsi servono risorse immediate e non certo sotto forma di prestiti, perché prestare soldi a chi già si sa che non potrà restituirli non è un atto d'amore, né un gesto di solidarietà, ma solo opportunismo che cela secondi fini. Mi riferisco ovviamente al MES: ci avete garantito assenza di condizionalità ma per chiarirlo è stato necessario metterlo nero su bianco dopo due settimane dall'accordo all'Eurogruppo.
La realtà è che, finita l'emergenza, l'Italia dovrà restituire al MES rate da 4 miliardi di euro all'anno, costringendoci a tagliare il welfare e a imporre nuove tasse. Ci dite di fidarci, che non è così, ma gli italiani non si fidano più di quest'Unione europea.
Dimostrateci voi il contrario, perché non vorremmo ritrovarci qui tra qualche anno con un Presidente della Commissione che verrà in plenaria a scusarsi per aver applicato un'austerità avventata, proprio come è già successo per i nostri amici greci.
"
Isabella TOVAGLIERI,2020-01-16,IT,"Nigeria, notably the recent terrorist attacks",https://www.europarl.europa.eu/doceo/document/CRE-9-2020-01-16-INT-4-093-0000_IT.html,"  Isabella Tovaglieri (ID).   – Signora Presidente, onorevoli colleghi, sulla comunità cristiana in Nigeria incombe il genocidio. Negli ultimi dodici mesi i fondamentalisti islamici hanno ucciso più di mille cristiani e questo anche grazie alla complicità dell'esercito, che conosce i colpevoli ma non li arresta. Nella ricorrenza del Natale è stato compiuto un agghiacciante massacro ai danni di 11 cristiani e il massacro è stato anche postato sul web, mentre pochi giorni fa quattro seminaristi sono stati rapiti in una zona dove vige ancora la legge della Shari'a.
La Nigeria rischia davvero di diventare il nuovo Ruanda o il nuovo Darfur: dall'inizio dell'offensiva jihadista si contano ormai 30 000 vittime fra i civili e più di 30 milioni di sfollati, molti dei quali tentano di fuggire venendo in Europa. Solo nel 2017 hanno lasciato la Nigeria un milione e trecentomila persone.
L'Europa, che pure ha rifiutato di inserire nella Costituzione le proprie radici giudaico-cristiane, non può commettere l'errore di non fare nulla. I fondamentalisti islamici, infatti, non rappresentano un pericolo solo per la Nigeria o per i cristiani nigeriani ma anche per i giovani europei e per il futuro dei nostri figli.
"
Isabella TOVAGLIERI,2020-01-13,IT,Gender pay gap (debate),https://www.europarl.europa.eu/doceo/document/CRE-9-2020-01-13-INT-1-176-0000_IT.html,"  Isabella Tovaglieri (ID).   – Signora Presidente, onorevoli colleghi, il più grande furto della storia, così è stato definito dalle Nazioni Unite, continua impunito sotto i nostri occhi: ancora oggi nel mondo le donne guadagnano in media il 23 % meno degli uomini. 
L'Europa non sta facendo abbastanza: non è sufficiente, infatti, che si dedichino delle quote rappresentative alle donne all'interno dei CdA delle grandi aziende, quote rappresentative che non sono assolutamente sufficienti a risolvere il problema.
È una soluzione, infatti, illiberale: l'Europa, anziché comprimere la libertà di impresa, dovrebbe invece supportare gli Stati membri nell'eliminazione delle barriere economiche e culturali che realmente impediscono l'accesso delle donne ai più alti livelli professionali e retributivi.
Far passare lo scorretto e il pericoloso messaggio che le donne siano una categoria ""protetta"" da quote rosa rischia davvero di indebolire, anziché rinsaldare, la forza contrattuale femminile. Al contrario, invece, il giusto riconoscimento delle competenze e del merito sarà l'unica soluzione possibile per coniugare pari opportunità a pari dignità.
"
Isabella TOVAGLIERI,2019-12-17,IT,"The Rule of Law in Malta, after the recent revelations around the murder of Daphne Caruana Galizia (debate)",https://www.europarl.europa.eu/doceo/document/CRE-9-2019-12-17-INT-2-036-0000_IT.html,"  Isabella Tovaglieri (ID).   – Signor Presidente, onorevoli colleghi, il barbaro assassinio della giornalista Daphne Caruana Galizia ha fatto emergere a livello internazionale il sistema di illegalità e di corruzione presente nelle istituzioni di uno Stato membro dell'Unione europea.
Uno Stato non certamente guidato da una maggioranza conservatrice, spesso additata di essere autoritaria e liberticida, bensì da un premier laburista, che dopo le prime scottanti inchieste della giornalista Daphne si è dimesso e ha convocato nuove elezioni per farsi rieleggere e conservare, non certamente il bene pubblico, bensì la corruzione ed il malaffare. Quel premier, infine, si è dimesso, ma non certamente perché spinto dalla propria coscienza, bensì dall'incredibile ondata di proteste popolari e dalle inchieste giornalistiche anche di prestigiose testate internazionali, che hanno proseguito il lavoro della collega.
Quasi ogni giorno, oggi, il popolo maltese scende in piazza e per la prima volta nella propria storia, lo fa senza bandiere di partito, ma solo ed esclusivamente per chiedere che il premier lasci immediatamente la carica prima ancora del 18 gennaio come annunciato, ma soprattutto per chiedere che la politica cambi e che le istituzioni vengano drasticamente riformate. 
Ebbene, noi dobbiamo essere al loro fianco. Per troppo tempo, l'Unione europea, infatti, non ha alzato sufficientemente la voce contro un paese in cui sono stati deliberatamente violati i principi fondamentali su cui si basa la civiltà occidentale, la libertà, la democrazia e il rispetto delle leggi. 
Finalmente, pochi giorni fa, una delegazione di questo Parlamento è stata a Malta e ha riscontrato un grave pericolo per lo Stato di diritto. Sono stati constatati non soltanto gravi limiti alla libertà di stampa, un principio base su cui si fonda la democrazia di ogni Stato, ma anche il rischio per l'autonomia e l'indipendenza della magistratura e, soprattutto, violazioni di normative europee e internazionali in materia di riciclaggio. 
Non è infatti un mistero che oggi basta un semplice click del computer e in meno di tre giorni si può costituire una società a Malta, con ingenti vantaggi fiscali. Non a caso a Malta, ci sono più di 70 000 società offshore, non certamente tutte illegittime, ma che troppo spesso vengono utilizzate per eludere ed evadere le leggi fiscali. 
L'Europa ha garantito il libero flusso di denaro tra gli Stati membri, ma deve ancora adeguare il flusso di informazioni tra le polizie, soprattutto per quanto riguarda gli illeciti finanziari e tributari. Non a caso, molti dei reati denunciati da Daphne avevano una dimensione europea e coinvolgevano diversi Stati membri. 
Ebbene questa situazione in Europa non può essere più tollerata. Dal canto suo il Parlamento europeo si sta adoperando per introdurre un meccanismo di controllo dello Stato di diritto nei propri paesi membri, ma è indispensabile che anche la Commissione intervenga con giusti provvedimenti e, se necessario, anche con le dovute sanzioni. 
"
Isabella TOVAGLIERI,2019-11-25,IT,EU accession to the Istanbul Convention and other measures to combat gender-based violence (debate),https://www.europarl.europa.eu/doceo/document/CRE-9-2019-11-25-INT-1-149-0000_IT.html,"  Isabella Tovaglieri (ID).   – Signor Presidente, onorevoli colleghi, una donna su tre a livello mondiale almeno una volta nella vita è vittima di una violenza fisica o psicologica.
Queste violenze vengono perpetrate anche nei paesi considerati più evoluti, dove permangono ancora ambiti culturalmente arretrati, e questo anche a causa di flussi migratori incontrollati, provenienti da territori dove tuttora la donna è considerata profondamente sottomessa.
Non a caso in Italia il 67 % dei femminicidi è perpetrato in danno a donne straniere. In Italia però, anche grazie al codice rosso voluto dalla Lega, è aumentata anche la forza e il coraggio di denunciare queste violenze.
L'Italia ha ratificato la Convenzione di Istanbul, ma questo non è sufficiente, non basta, dobbiamo fare di più. Ecco perché io dico che tutti i giorni dell'anno devono essere considerati ricordati come il 25 novembre. Non soltanto oggi, quindi, ma anche domani, dopodomani e ogni giorno dell'anno noi dobbiamo combattere per questa battaglia di civiltà che non può essere relegata a un'unica ricorrenza, passata la quale i riflettori si spengono, ma le violenze ogni giorno continuano.
"
Isabella TOVAGLIERI,2019-10-23,IT,"The situation in Iraq, in particular the violent suppression of young people’s and students' protests (debate)",https://www.europarl.europa.eu/doceo/document/CRE-9-2019-10-23-INT-3-499-0000_IT.html,"  Isabella Tovaglieri (ID).   – Signor Presidente, onorevoli colleghi, a Baghdad e in altre città irachene è in corso una brutale repressione degli studenti e dei giovani disoccupati che manifestano da settimane contro corruzione e miseria dilagante. 
I giovani sono il 60 % della popolazione e quattro su dieci sono senza lavoro e senza futuro. Le forze speciali sparano a bruciapelo sui manifestanti facendo morti, feriti e compiendo arresti arbitrari. Con la complicità di un ceto politico corrotto, il paese è ridotto allo stremo, in un perenne stato di guerra mascherata dalla necessità di combattere il terrorismo. 
Particolarmente grave è poi la situazione della popolazione di fede cristiana e delle donne. In molti territori dell'Iraq, infatti, l'Isis massacra quotidianamente i cristiani e impone alle donne irachene la barbara pratica dell'infibulazione. 
L'Europa ha il dovere di intervenire per il rispetto dei diritti umani in Iraq, perché sono in gioco la credibilità dei nostri valori e il rischio di nuove migrazioni di massa di profughi e di disperati nei paesi comunitari. 
"
Isabella TOVAGLIERI,2019-10-21,IT,One-minute speeches on matters of political importance,https://www.europarl.europa.eu/doceo/document/CRE-9-2019-10-21-INT-1-257-0000_IT.html,"  Isabella Tovaglieri (ID).   – Signor Presidente, onorevoli colleghi, lo scorso 12 ottobre la leader del partito per il futuro della Siria Hevrin Kalaf, trentacinque anni, è stata trucidata in un agguato e il suo corpo è stato offeso dai suoi vigliacchi assassini, che ne hanno diffuso le immagini in tutto il mondo come monito per tutte le donne che non intendono abbassare gli occhi.
Hevrin Kalaf era laureata in ingegneria civile e ha dedicato tutta la sua breve vita a rivendicare i diritti femminili, ma soprattutto a lavorare per la convivenza pacifica tra curdi, cristiano-siriaci e arabi, evidentemente troppi meriti per una donna. Le sue armi, che sono il dialogo e il coraggio hanno infastidito le forze criminali che, in Siria, vogliono restaurare uno stato islamico fanatico ed assassino. 
L'Europa non può rimanere spettatrice di questo orrore, è necessario bloccare subito ogni finanziamento ad Ankara e bloccare ogni ipotesi di ingresso della Turchia nell'Unione europea. Fermiamo il genocidio del popolo curdo e l'annientamento dell'unico esercito che ha combattuto il terrorismo islamico, corpo a corpo. Un esercito in cui militano molte donne come Hevrin che, con i loro uomini, sono state finora e, non dimentichiamolo, l'unico baluardo contro il rientro di terroristi islamici in Europa. 
"
Isabella TOVAGLIERI,2019-09-19,IT,"Iran, notably the situation of women's rights defenders and imprisoned EU dual nationals",https://www.europarl.europa.eu/doceo/document/CRE-9-2019-09-19-INT-4-098-0000_IT.html,"  Isabella Tovaglieri (ID).   – Signor Presidente, onorevoli colleghi, in Iran le discriminazioni, le intimidazioni e le repressioni contro le donne si sono inasprite da quando le donne iraniane hanno deciso di diffondere in tutto il mondo, attraverso il web, gli abusi della cosiddetta ""polizia morale"", gli arresti, le sopraffazioni e le percosse di cui sono vittima ogni giorno.
L'Europa, che si fonda su valori di libertà e di responsabilità, non può accettare queste violazioni dei diritti umani, praticate da un sistema politico arcaico e ipocrita che utilizza la religione islamica per imporre il proprio potere.
Questo fanatismo sta diffondendo anche nelle città europee la sottocultura del sopruso sulle donne, con la complicità di una miope politica di sinistra che si batte per il diritto al velo in Europa come se fosse un privilegio anziché un'imposizione.
Non possiamo rassegnarci all'alibi della diversità culturale. Salvaguardare i nostri valori di civiltà è un atto che si impone.
La solidarietà dell'Europa alle donne iraniane deve estendersi quindi a tutte le donne di religione islamica presenti in Occidente, perché la loro libertà è la libertà e la sicurezza del nostro domani.
"
Isabella TOVAGLIERI,2024-02-07,IT,The EU priorities for the 68th session of the UN Commission on the Status of Women (debate),https://www.europarl.europa.eu/doceo/document/CRE-9-2024-02-07-INT-3-349-0000_IT.html,"  Isabella Tovaglieri,  a nome del gruppo ID. – Signor Presidente, onorevoli colleghi, l'Europa vuole più diritti e uguaglianza per tutte le donne, ma non si accorge che oggi la vera battaglia è difendere le conquiste femminili che non possiamo più dare per scontate a fronte della progressiva islamizzazione delle nostre città.
Pochi giorni fa, in Italia, una ragazzina di 13 anni è stata abusata da un branco di giovani egiziani. Un episodio agghiacciante, ma non isolato, come confermano dati incontrovertibili quanto agghiaccianti, che a una certa parte politica fa comodo non vedere, che ci dicono che in Italia il 40 % dei reati sessuali è commesso da stranieri. Reati maturati in un contesto culturale che considera la donna inferiore e sottomessa all'uomo, condannata a subire l'imposizione del velo, i matrimoni precoci, le mutilazioni genitali femminili, fenomeni in preoccupante aumento proprio qui in Europa.
Care sinistre, non illudetevi. Per difendere la parità non basta cambiare nome alla Camera dei Deputati aggiungendo la parola deputate. Non basta fare le femministe solo contro gli stupratori italiani, ma voltarsi dall'altra parte quando a violentare sono gli immigrati. È molto più utile combattere insieme l'ideologia islamista radicale che minaccia la sicurezza e la libertà delle nostre donne.
Come Lega abbiamo presentato una mozione per impedire qualsiasi finanziamento europeo alle associazioni che promuovono l'uso del velo in Europa. Sinistre, ci appoggerete o, ancora una volta, in nome del miope buonismo, continuerete a foraggiare chi veramente è nemico dei diritti e della dignità delle donne. 
"
Isabella TOVAGLIERI,2024-01-16,IT,"Fight against the resurgence of neo-fascism in Europe, also based on the parade that took place in Rome on 7 January (debate)",https://www.europarl.europa.eu/doceo/document/CRE-9-2024-01-16-INT-2-437-0000_IT.html,"  Isabella Tovaglieri (ID).   – Signor Presidente, onorevoli colleghi, condanniamo fermamente e senza ambiguità ogni forma di estremismo, ma non accettiamo il bieco tentativo della sinistra di assimilare tutti gli elettori del centrodestra a uno sparuto gruppo di nostalgici del ventennio. Su una cosa, però, avete ragione: il pericolo del fascismo è reale, ed è in mezzo a noi. 
Trovo, infatti, fascista tentare di impedire a una direttrice d'orchestra di fama internazionale di salire sul palco di un teatro, per poi insultarla dalla platea solo perché non è politicamente schierata a sinistra; trovo fascista il pensiero unico di chi, dietro allo scudo del politicamente corretto, condanna e reprime chiunque si esprima in dissenso, etichettandolo di volta in volta con pericolosi stereotipi come ""omofobo"", ""sessista"", ""maschilista"", ""nazista"", ed esponendolo talvolta alla gogna mediatica, sprezzante delle potenziali conseguenze. Trovo, infine, fascista obbligare famiglie che non arrivano alla fine del mese ad acquistare una nuova auto elettrica, o a fare costosissime ristrutturazioni edilizie che non possono permettersi.
Il pericolo del fascismo esiste ma lo rappresentate voi nella maniera più subdola, con le vostre politiche coercitive mascherate da nobili obiettivi.
Una volta il colore del fascismo era il nero, oggi invece è il green degli ecotalebani di sinistra.
"
Isabella TOVAGLIERI,2024-01-15,IT,One-minute speeches on matters of political importance,https://www.europarl.europa.eu/doceo/document/CRE-9-2024-01-15-INT-1-202-0000_IT.html,"  Isabella Tovaglieri (ID).   – Signor Presidente, onorevoli colleghi, le nostre auto sono in pericolo ben prima del 2035 e della conversione forzata all'elettrico, che tanto piace qui in Europa.
Con la nuova proposta di regolamento della Commissione europea sul fine vita dei veicoli, infatti, si continua a voler complicare la vita alla gente comune che, a differenza vostra, non può permettersi di cambiare un'auto a stagione per vantarsi di essere più green.
In base all'articolo 26 di questo regolamento è previsto l'obbligo per il proprietario di un veicolo di rottamarlo qualora la sua riparazione dovesse risultare antieconomica, così come è scritto nero su bianco nell'allegato 1, articolo 2, pena l'applicazione di sanzioni.
Secondo la vostra miope mentalità è quindi più sostenibile economicamente, e anche ambientalmente, acquistare un'auto nuova, magari elettrica, piuttosto che riparare quella vecchia.
E allora, prima di spegnere i motori delle nostre auto, mettetevi una mano sulla coscienza e chiedetevi a quale prezzo state svendendo il nostro futuro all'elettrico cinese.
"
Isabella TOVAGLIERI,2023-12-12,IT,EU-China relations (debate),https://www.europarl.europa.eu/doceo/document/CRE-9-2023-12-12-INT-2-545-0000_IT.html,"  Isabella Tovaglieri (ID).   – Signor Presidente, signor Alto rappresentante, onorevoli colleghi, la Cina è un pericolo per l'Europa, dobbiamo dircelo chiaramente. Come il COVID-19 ci ha dimostrato, questo paese non è un partner affidabile e trasparente ma, al contrario, un nemico disposto a provocare un disastro globale pur di proteggere i suoi interessi.
Ora la storia si ripete con la transizione green: la Cina ci tiene in pugno con le batterie, i microchip e le terre rare e contemporaneamente invade il nostro mercato con auto elettriche prodotte a basso costo, anche grazie agli aiuti di Stato della dittatura comunista.
L'Italia ha appena abbandonato il memorandum sulla Via della seta, prendendo le distanze dal regime cinese, ed è ora che anche l'Europa batta un colpo se non vuole soccombere.
Nei giorni scorsi, dopo la sua prima e unica missione a Pechino, la Commissione europea ha denunciato i pesanti squilibri negli scambi commerciali tra Europa e Cina e ha addirittura annunciato un'indagine sul dumping cinese.
Bene! Se avessimo saputo che alla Presidente von der Leyen serviva un viaggio a Pechino per rendersi conto di quello che la Lega dice a gran voce da cinque anni in questo Parlamento, avremmo pagato volentieri noi questa trasferta, ma molto tempo prima!
"
