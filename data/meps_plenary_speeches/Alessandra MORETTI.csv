MP,Date,Language,Title,Url,Content
Alessandra MORETTI,2023-11-23,IT,International day for the elimination of violence against women (debate),https://www.europarl.europa.eu/doceo/document/CRE-9-2023-11-23-INT-4-066-0000_IT.html,"  Alessandra Moretti (S&D).   – Signor Presidente, onorevoli colleghi, in questi giorni il mio Paese è stato scosso dalla morte di Giulia Cecchettin, che è stata uccisa dal suo ex fidanzato. Per trovare l'autore di un femminicidio non serve cercare lontano. Purtroppo, come Giulia, c'è una donna che muore ogni tre giorni per mano di un marito, un compagno, un ex. Giulia Cecchettin poteva essere una di noi, poteva essere nostra figlia, nostra sorella, nostra amica. 
Non bastano le leggi, non bastano le pene severe. Quello che serve è una vera rivoluzione educativa che scardini quella cultura patriarcale e misogina che continua a uccidere le donne. E dobbiamo in primis educare i nostri figli maschi, perché quello dei femminicidi è un problema degli uomini, non delle ragazze, non delle nostre figlie. Uomini che non sono capaci di accettare un no. Per questo dobbiamo introdurre come materia scolastica obbligatoria l'educazione all'affettività, al rispetto reciproco. 
L'accesso a un'educazione sessuale affettiva deve essere un diritto dei nostri ragazzi per preservare la loro salute, il loro benessere e, in alcuni casi, la loro vita. Ragazze ribellatevi, perché la libertà si conquista alzando la voce, distruggendo gli stereotipi, la cultura retrograda che continua ad uccidere. Ragazzi unitevi alle vostre amiche, compagne, mogli o sorelle, perché la violenza contro le donne uccide anche voi.
"
Alessandra MORETTI,2023-11-22,IT,30 years of Copenhagen criteria - giving further impetus to EU enlargement policy (debate),https://www.europarl.europa.eu/doceo/document/CRE-9-2023-11-22-INT-3-320-0000_IT.html,"  Alessandra Moretti (S&D).   – Signor Presidente, onorevoli colleghi, sono passati 30 anni dai criteri di Copenaghen per i quali uno Stato può diventare membro dell'Unione europea. In questi 30 anni in Europa e nel mondo sono cambiate molte cose ma una cosa però è rimasta la stessa: ossia la politica dell'allargamento rappresenta uno degli strumenti più importanti per garantire la pace, la sicurezza e la prosperità dei popoli. 
L'aggressione russa all'Ucraina ha di fatto l'obiettivo anche di indebolire il processo di allargamento e di adesione e ciò porterebbe alcuni Paesi, a pochi passi dai nostri confini, a cadere nelle braccia di regimi autoritari. Mi rivolgo quindi ai Balcani occidentali, alla Serbia, in particolare, chiedendo loro di proseguire nel processo di adesione al fine di garantire il rafforzamento dello Stato di diritto, la solidarietà e la crescita comune attraverso un percorso chiaro senza ambiguità. 
Da parte dell'Unione serve un bilancio più ampio e risorse proprie sufficienti per affrontare le sfide future. Ma serve soprattutto la riforma dei Trattati per semplificare le procedure decisionali e rendere questa Europa più vicina alle esigenze e soprattutto alle speranze dei cittadini europei.
"
Alessandra MORETTI,2023-11-08,IT,EU enlargement policy 2023 (debate),https://www.europarl.europa.eu/doceo/document/CRE-9-2023-11-08-INT-1-147-0000_IT.html,"  Alessandra Moretti (S&D).   – Signora Presidente, onorevoli colleghi, la politica di allargamento è uno strumento cruciale per la stabilità, la prosperità e la pace del nostro continente. Pace che purtroppo è spesso compromessa, con tutte le tragiche conseguenze cui assistiamo ormai ogni giorno.
Nello scorso anno e mezzo l'Unione europea ha teso la mano all'Ucraina, che merita tutto il nostro sostegno e impegno, ma non possiamo dimenticare i Balcani occidentali, a cui vent'anni fa è stato promesso un posto nella famiglia europea.
Serve accelerare il passo per dimostrare ai cittadini di questi paesi i vantaggi di far parte dell'Unione, che mette al centro le libertà e i diritti, in modo da rianimare il desiderio di adesione, desiderio che in Serbia, ad esempio, sembra essersi congelato.
Allo stesso tempo, però, dobbiamo essere fermi nel chiedere che siano fatti passi in avanti sulle riforme essenziali, che la normalizzazione dei rapporti di vicinato sia messa al primo posto attraverso una de-escalation immediata delle tensioni tra Serbia e Kosovo.
Dobbiamo chiedere che la stampa non sia annacquata dalla propaganda russa o cinese e che si abbracci l'unica linea di politica estera possibile, quella sostenuta dall'Unione europea che lavora per la pace.
"
Alessandra MORETTI,2023-10-04,IT,Resumption of the sitting,https://www.europarl.europa.eu/doceo/document/CRE-9-2023-10-04-INT-3-123-0000_IT.html,"  Alessandra Moretti (S&D).   – Signor Presidente, onorevoli colleghi, come è stato ricordato poco fa dal collega De Meo, ieri sera, intorno alle otto, a Mestre (Venezia) si è consumata una tragedia: un pullman con a bordo diverse persone provenienti da più paesi europei, per circostanze ancora tutte da definire, è precipitato da un cavalcavia e, dopo un volo di oltre 15 metri, si è schiantato, prendendo fuoco.
Sono ventuno i morti, di cui due bambini, uno è un neonato, e un adolescente. Quindici i feriti, di cui cinque sono gravi, due sono fratelli, tedeschi, di 7 e 13 anni. Più di quaranta ambulanze sono arrivate sul posto insieme a vigili del fuoco, soccorritori e autorità locali, tutti impegnati nei soccorsi per portare in salvo più persone possibile. Una scena apocalittica, come l'ha definita lo stesso sindaco di Venezia.
Da quest'Aula del Parlamento europeo, che rappresenta storie e culture diverse, che tra loro dialogano, e che sa dimostrare solidarietà e aiuto anche nei momenti più difficili, vogliamo esprimere la nostra vicinanza alle famiglie delle vittime, alla cittadinanza veneziana, al sindaco e alle autorità locali, dedicando un grande grazie ai soccorritori che si sono adoperati per aiutare i sopravvissuti. Chiedo alla Presidenza di osservare un minuto di silenzio per commemorare le vittime di questa tragedia.
"
Alessandra MORETTI,2023-10-03,IT,Situation in Nagorno-Karabakh after Azerbaijan’s attack and the continuing threats against Armenia (debate),https://www.europarl.europa.eu/doceo/document/CRE-9-2023-10-03-INT-2-375-0000_IT.html,"  Alessandra Moretti (S&D).   – Signora Presidente, onorevoli colleghi, immaginate di essere costretti a lasciare le vostre case, gli amici, i luoghi dove siete cresciuti. È quello che in poche ore è successo a circa 100 000 abitanti del Nagorno-Karabakh, una popolazione di cultura e tradizione armena che si trova però nei confini azeri. Non si tratta di migranti o profughi in fuga, ma di pulizia etnica, che costituisce un crimine contro l'umanità.
La comunità internazionale si è dimostrata impotente anche durante i nove mesi in cui gli azeri hanno bloccato il corridoio che collega il Nagorno-Karabakh con l'Armenia, unico possibile ingresso per cibo, medicinali e assistenza in questa sfortunata regione.
Per anni la Russia ha esercitato la sua influenza su questi paesi, fallendo nella missione di mantenere la stabilità. Non possiamo lasciare che attori come la Russia o la Turchia prendano il sopravvento. L'Unione europea deve dimostrarsi un attore credibile e determinante per la pace e la sicurezza.
Condanno l'aggressione militare ingiustificata da parte dell'Azerbaigian e i soprusi che da anni tormentano la minoranza. Serve ora passare ai fatti, offrendo assistenza umanitaria finanziaria, considerando sanzioni mirate e ripensando gli accordi per la fornitura di energia che vede molti paesi europei beneficiarne.
"
Alessandra MORETTI,2023-10-03,IT,"Recent developments in the Serbia-Kosovo dialogue, including the situation in the northern municipalities in Kosovo (debate)",https://www.europarl.europa.eu/doceo/document/CRE-9-2023-10-03-INT-2-443-0000_IT.html,"  Alessandra Moretti (S&D).   – Signor Presidente, onorevoli colleghi, ciò che è accaduto lo scorso 24 settembre nel nord del Kosovo è terribile. Una spaventosa esplosione di violenza che ha causato la morte di diverse persone serbe e kosovare. Una violenza che purtroppo non è una novità, dal momento che negli ultimi anni abbiamo assistito a una escalation spaventosa, animata da una narrazione aggressiva, spesso annacquata da propagande e false ricostruzioni.
Tutto questo, però, non può farci perdere la bussola che da tempo punta verso la normalizzazione dei rapporti tra Belgrado e Pristina. Non possiamo nasconderci dietro la sofferenza provocata da queste azioni per scappare da un percorso che da anni chiede di essere compiuto.
Serve certamente un'indagine accurata e imparziale per appurare le responsabilità e accertare che i responsabili affrontino le conseguenze. Ma serve anche lavorare per sconfiggere l'odio che alimenta queste azioni e curare ciò che lascia nella carne viva delle persone.
Non c'è alternativa al dialogo, non solo per poter finalmente spianare il percorso di adesione all'Unione europea, ma anche perché non vogliamo altri morti e non vogliamo tornare alla paura vissuta negli anni ‘90 e ripetere gli stessi errori di allora.
"
Alessandra MORETTI,2023-07-12,IT,Ecodesign Regulation (A9-0218/2023 - Alessandra Moretti)  (vote),https://www.europarl.europa.eu/doceo/document/CRE-9-2023-07-12-INT-3-141-0000_IT.html,"  Alessandra Moretti,  relatrice. – Signora Presidente, onorevoli colleghi, voglio ringraziare innanzitutto i colleghi, i relatori ombra che hanno lavorato in modo costruttivo su questo file, gli assistenti, i policy advisors e il Segretariato.
Abbiamo fatto un lavoro di squadra che ci ha permesso, in meno di un anno, di approvare un testo ambizioso che tutela l'ambiente e la salute dei cittadini, garantendo nel contempo la competitività delle nostre aziende.
Grazie a questo regolamento, colleghi, tutti i prodotti che verranno immessi sul mercato dovranno essere ecosostenibili, permettendo ai consumatori di risparmiare energia, di poter riparare i propri prodotti e, attraverso il passaporto digitale, di avere la consapevolezza di quello che acquistano.
Con questo regolamento, Presidente, il Parlamento dimostra di essere all'altezza delle aspettative e della responsabilità che i cittadini ci hanno affidato.
"
Alessandra MORETTI,2023-07-11,IT,COVID-19 pandemic: lessons learned and recommendations for the future (debate),https://www.europarl.europa.eu/doceo/document/CRE-9-2023-07-11-INT-2-201-0000_IT.html,"  Alessandra Moretti,  a nome del gruppo S&D. – Signor Presidente, onorevoli colleghi, dopo l'esperienza drammatica della pandemia i cittadini ci chiedono di non ripetere gli errori e di imparare da quanto accaduto, migliorando le competenze europee in tema di salute.
In questa relazione ci sono proposte concrete per preparare l'Unione e gli Stati membri a proteggere con più efficacia la salute di fronte a possibili future emergenze sanitarie.
Innanzitutto il diritto ad una sanità pubblica di qualità per tutti. Poi la collaborazione e il lavoro coordinato per il monitoraggio e la sorveglianza epidemiologica, ma anche le grandi potenzialità di un'Europa unita per la ricerca scientifica, per gli acquisti congiunti di vaccini, dispositivi medici e farmaci, così da renderli accessibili a tutti e a prezzi equi.
Abbiamo chiesto maggiore trasparenza in tutti gli ambiti, sia nel campo della ricerca e sviluppo, dove i costi reali, anche delle aziende farmaceutiche private, dovranno essere resi pubblici e servire da base per la determinazione del prezzo, ma anche nella negoziazione dei contratti, in particolare dove i fondi pubblici sono interessati; abbiamo chiesto che venga creata un'infrastruttura pubblica di ricerca per sopperire alle mancanze del mercato e operare nell'interesse dei cittadini.
I fondi pubblici, poi, dovranno avere un adeguato ritorno per i cittadini, in particolare per la disponibilità dei farmaci a prezzi equi e la loro commercializzazione in tutti gli Stati membri.
Sugli aspetti sociali ci siamo concentrati sulle porzioni più fragili della popolazione, abbiamo inserito proposte concrete e interventi mirati per mitigare le conseguenze sulle persone già marginalizzate, sulle donne, sui giovani che hanno pagato un prezzo alto, penso in particolare alla salute mentale.
Questo lavoro potrebbe essere una svolta per le capacità europee e nazionali di reagire in tempi di crisi, non solo sanitari.
Il voto di domani sarà complicato. Come sempre si poteva fare meglio, ma come socialisti voteremo a favore di un testo comunque ambizioso, consapevoli che gli interessi dei cittadini vengono prima delle convenienze politiche.
Questa relazione, cari colleghi, è un'occasione unica per continuare anche nella costruzione dell'Unione europea della salute. Ci auguriamo che il senso di responsabilità prevalga, dimostrando di essere all'altezza del compito che i cittadini europei ci hanno affidato.
"
Alessandra MORETTI,2023-07-11,IT,Ecodesign Regulation (debate),https://www.europarl.europa.eu/doceo/document/CRE-9-2023-07-11-INT-2-516-0000_IT.html,"  Alessandra Moretti,  relatrice. – Signor Presidente, signor Commissario, onorevoli colleghi, quella che voteremo domani è una proposta destinata ad avere un grosso impatto sulla nostra società, sulle nostre imprese e sui nostri consumatori.
Questo regolamento infatti cambierà in modo radicale le modalità di operare dell'industria in tantissimi settori, indicando al mondo produttivo la strada per gestire l'intero ciclo di vita di un prodotto, compreso il fine vita.
Un regolamento che trova la sua ratio nel rispetto dei limiti del nostro pianeta, istituendo un quadro legislativo che contribuirà a rendere i prodotti conformi a un'economia neutra dal punto di vista climatico, efficiente sotto il profilo delle risorse e circolare.
I prodotti che saranno progressivamente immessi sul mercato, quindi, dovranno essere progettati in modo tale da rispettare l'ambiente, l'ecosistema e proteggere la salute dei cittadini.
Inoltre si permetterà ai consumatori di risparmiare energia, di poter riparare i prodotti che acquistano anziché doverli gettare e di dare loro la possibilità, attraverso il passaporto digitale, di essere pienamente consapevoli circa quello che acquistano.
Il passaporto digitale rappresenta un'importante innovazione nel panorama attuale e uno strumento decisivo per promuovere la circolarità: i nuovi prodotti che saranno disponibili potranno essere infatti venduti solo se accompagnati da questo strumento, che dovrà contenere informazioni accurate e aggiornate sull'impatto ambientale dei prodotti in circolazione, al fine di consentire a tutti di fare scelte consapevoli.
Un recente studio della Corte dei conti europea ha tristemente evidenziato che le strategie e i finanziamenti europei hanno avuto finora un impatto modesto sulla transizione verso l'economia circolare e che il ritardo più marcato riguarda proprio la progettazione.
La proposta che ci apprestiamo a votare non investe solo nella gestione dei rifiuti, ma anche nella progettazione circolare: tuttavia non è solo importante come progettiamo il prodotto, è questione rilevante anche come lo realizziamo, in quali aziende e a quali condizioni di lavoro.
A livello mondiale, ad esempio, il settore tessile dà lavoro a 60 milioni di persone, principalmente donne, e spesso le paghe dei lavoratori tessili sono di gran lunga inferiori ai salari di sussistenza. Ricordiamo a tutti la tragedia del Rana Plaza, la fabbrica tessile in Bangladesh dove dieci anni fa sono morte più di 1 000 persone. In quella fabbrica si realizzavano quei vestiti che, per pochi euro e senza porci troppe domande, compriamo anche qui in Europa. 
Ho voluto così chiedere alla Commissione che nei prossimi anni valuti l'opportunità di estendere il campo di applicazione della proposta anche ai requisiti di sostenibilità sociale e di dovuta diligenza.
Nella sola Europa, poi, ciascuno di noi scarta circa dodici chili di vestiti ogni anno e la maggior parte di questi scarti va ad aumentare l'inquinamento degli ecosistemi di tutto il mondo ma, senza ipocrisie, dobbiamo dire che va ad inquinare soprattutto i paesi più poveri, che da sempre diventano il ricettacolo di quanto noi occidentali scartiamo.
C'è, inoltre, il tema dei prodotti invenduti. Questo regolamento introduce un divieto diretto alla distruzione dei prodotti di consumo invenduti, che dovrebbe applicarsi ai tessili e agli apparecchi elettronici. Alla fine del loro ciclo di vita i prodotti non saranno più un rifiuto, fonte di inquinamento, ma una nuova risorsa da utilizzare nel processo produttivo.
La proposta si propone infine di migliorare il potenziale del mercato unico, rafforzando le attività di sorveglianza del mercato, garantendo alle imprese, in particolare le piccole e medie, di svolgere le loro attività in condizioni di parità con i loro competitor extraeuropei.
Cari colleghi, nessun cambiamento è impossibile. Sta a noi, a ciascuno di noi, fare la propria parte e per farlo serve avere a disposizione tutte le informazioni di un prodotto e assumere così le scelte più giuste. Con queste scelte possiamo migliorare il contesto in cui viviamo, senza limitarci a pensare a ciò che vediamo sotto i nostri occhi, ma tendendo lo sguardo verso il futuro, oltre i nostri confini, dove persone sono costrette a lavorare in condizioni inaccettabili, sacrificando diritti e libertà, per permetterci di continuare questo insostenibile e ingiusto stile di vita.
"
Alessandra MORETTI,2023-07-11,IT,Ecodesign Regulation (debate),https://www.europarl.europa.eu/doceo/document/CRE-9-2023-07-11-INT-2-533-0000_IT.html,"  Alessandra Moretti,  relatrice. – Signor Presidente, onorevoli colleghi, voglio davvero ringraziare tutti i colleghi per il supporto, per il contributo e per le proposte che hanno migliorato il testo iniziale.
Questo è stato un lavoro di squadra, è un lavoro che ci ha visti, seppur nelle differenze legittime, uniti nel proposito di offrire al mercato e ai consumatori un regolamento ambizioso che mette al centro l'ambiente, la tutela degli ecosistemi, la salute dei consumatori.
È un passo importante che dimostra che, se c'è la volontà, la politica può essere all'altezza delle sfide e della responsabilità che i cittadini ci hanno affidato.
Io sono molto fiduciosa che domani lo dimostreremo appieno.
"
Alessandra MORETTI,2023-05-09,IT,"Council of Europe Convention on preventing and combating violence against women and domestic violence – EU accession: institutions and public administration of the Union - Council of Europe Convention on preventing and combating violence against women and domestic violence - EU accession: judicial cooperation in criminal matters, asylum and non-refoulement (debate)",https://www.europarl.europa.eu/doceo/document/CRE-9-2023-05-09-INT-2-277-0000_IT.html,"  Alessandra Moretti (S&D), domanda ""cartellino blu"". – Siccome l'onorevole collega ha appena dichiarato che la convenzione di Istanbul non è affatto utile come strumento di lotta contro le violenze sulle donne, voglio sapere dal collega quale, secondo lui, sarebbe lo strumento più efficace.
"
Alessandra MORETTI,2023-05-09,IT,"Council of Europe Convention on preventing and combating violence against women and domestic violence – EU accession: institutions and public administration of the Union - Council of Europe Convention on preventing and combating violence against women and domestic violence - EU accession: judicial cooperation in criminal matters, asylum and non-refoulement (debate)",https://www.europarl.europa.eu/doceo/document/CRE-9-2023-05-09-INT-2-301-0000_IT.html,"  Alessandra Moretti (S&D).   – Signora Presidente, onorevoli colleghi, quando mi trovo insieme a tante donne penso che, secondo i dati, una di loro su tre ha subito una violenza fisica o sessuale, spesso per mano di una persona vicina, magari un familiare.
Sono numeri spaventosi quelli che fotografano la condizione femminile. La violenza contro le donne è una violazione dei diritti umani che non possiamo più tollerare. Prevenire queste violenze, proteggere le vittime e perseguire gli autori è un atto dovuto alle 150 milioni di ragazze che ogni anno nel mondo subiscono stupri o violenze sessuali.
La convenzione di Istanbul rappresenta il primo strumento internazionale giuridicamente rilevante, ratificato dalla maggioranza degli Stati europei, e quello che oggi facciamo è un passo decisivo, ma non sufficiente.
La convenzione deve essere accompagnata da una forte politica culturale che si realizza prima di tutto all'interno delle scuole con l'educazione alla sessualità e alla salute sessuale, per crescere delle donne e degli uomini capaci di rispettare sé stessi, capaci di farsi rispettare, capaci di difendere la propria salute.
Dobbiamo crescere una generazione emancipata dalla violenza, una società dove ognuno si senta al sicuro, libero di essere sé stesso, senza paura di molestie, abusi, discriminazioni.
"
Alessandra MORETTI,2023-05-08,IT,Order of business,https://www.europarl.europa.eu/doceo/document/CRE-9-2023-05-08-INT-1-023-0000_IT.html,"  Alessandra Moretti (S&D).   – Signora Presidente, onorevoli colleghi, pochi giorni fa, dopo mesi di siccità, piogge violente si sono abbattute sull'Emilia Romagna e in sole 36 ore è piovuto un quinto del totale della quantità d'acqua che normalmente cade in un anno.
Due sono state le persone che hanno perso la vita, 500 hanno dovuto lasciare le proprie case per fuggire alla furia delle esondazioni.
Lo diciamo spesso in quest'Aula, Presidente, siccità e alluvioni sono due facce della stessa medaglia, sono eventi catastrofici che segnano il passo con cui marcia il cambiamento climatico e servono azioni concrete e strategie lungimiranti per affrontare queste sfide.
Serve utilizzare al meglio le risorse europee, come il Fondo europeo di sviluppo regionale, per prevenire i rischi, mettendo in sicurezza i nostri fragili territori contro il dissesto geo-idrologico.
E mi auguro infine, Presidente, che l'autorevolezza europea riesca finalmente a convincere anche le superpotenze mondiali a investire nella lotta al cambiamento climatico, perché da soli non possiamo farcela.
"
Alessandra MORETTI,2023-04-19,IT,"The crackdown on the right to education and education rights activists in Afghanistan, including the case of Matiullah Wesa",https://www.europarl.europa.eu/doceo/document/CRE-9-2023-04-19-INT-3-384-0000_IT.html,"  Alessandra Moretti (S&D).   – Signor Presidente, è un tracollo tragico quello a cui assistiamo in Afghanistan riguardo ai diritti delle donne.
In poco più di un anno le donne afghane sono state licenziate dai loro impieghi e radiate dai ruoli amministrativi, è stato vietato loro di fare sport e comprare contraccettivi, sono state allontanate dalle scuole superiori e dalle università, impedendo loro di costruirsi un futuro dignitoso.
Vietare alle ragazze l'accesso all'istruzione è una violazione dei diritti umani. Significa negare ogni speranza a milioni di giovani. Ma non solo, queste norme criminali mettono in pericolo la stessa vita delle donne. Basti pensare alla loro salute: le afghane non possono essere visitate dai medici uomini ma, se alle donne non è consentito studiare medicina, a chi possono rivolgersi?
Chiedo alla Commissione europea di sostenere le organizzazioni che, con grandissimi sforzi, cercano di offrire servizi alternativi per l'istruzione delle giovani afghane. Invito inoltre tutte le istituzioni europee e gli Stati membri ad esercitare pressioni sui talebani affinché rispettino i diritti umani.
La cultura, la conoscenza e le competenze sono gli unici strumenti che possono permettere al popolo afghano di risollevarsi dalla crisi economica e ambientale e dall'emergenza alimentare che tengono in ostaggio il paese, e il contributo delle donne, anche in questo caso, è fondamentale.
"
Alessandra MORETTI,2023-03-15,IT,Iran: in particular the poisoning of hundreds of school girls,https://www.europarl.europa.eu/doceo/document/CRE-9-2023-03-15-INT-3-469-0000_IT.html,"  Alessandra Moretti,  a nome del gruppo S&D. – Signor Presidente, onorevoli colleghi, un ciuffo di capelli sfugge al velo e una donna in Iran viene uccisa; un balletto e cinque ragazze vengono arrestate; una giornata dietro il banco di scuola e le studentesse vengono avvelenate. Non possiamo più tollerare violenze che mirano a privare le ragazze del diritto al loro futuro. 
Sono state migliaia le studentesse vittime di armi chimiche in questi mesi, un crimine terribile e vigliacco. Armi chimiche usate nelle scuole che rappresentano il luogo per eccellenza dell'emancipazione. La premio Nobel, Shirin Ebadi, rivolgendosi a quest'Aula, oggi, è stata chiara: non giratevi dall'altra parte. 
Voglio dire alla signora Ebadi, alla famiglia di Mahsa Amini, alle cinque ragazze arrestate, alle studentesse che hanno paura di tornare a scuola e a tutti coloro che protestano per le loro libertà, che noi continueremo a lavorare perché la Guardia rivoluzionaria sia considerata gruppo terrorista, perché siano implementate le sanzioni, perché nessun accordo commerciale o finanziario venga portato avanti con il governo iraniano. 
Lavoreremo per i canali umanitari sicuri per le attiviste e continueremo a patrocinare chi ingiustamente è stato incarcerato e rischia la vita. Sosteniamo le donne e un Iran libero. Woman. Life. Freedom. 
"
Alessandra MORETTI,2023-02-14,IT,The EU priorities for the 67th session of the UN Commission on the Status of Women (debate),https://www.europarl.europa.eu/doceo/document/CRE-9-2023-02-14-INT-2-228-0000_IT.html,"  Alessandra Moretti (S&D).   – Signor Presidente, onorevoli colleghi, la transizione verde, la ripresa della pandemia e la rivoluzione digitale delineano un mondo che cambia velocemente ed è nostro compito garantire che nessuno sia lasciato indietro.
Serve un'economia digitale inclusiva, che consideri le esigenze specifiche di genere, affinché le donne e le ragazze, in tutta la loro diversità, non ne siano danneggiate o escluse. Sostenere l'accesso delle donne al mondo STEM, imprenditoriale e tecnologico, non solo garantisce l'uguaglianza, ma assicura un contributo determinante che le donne possono dare alle nostre economie.
Il lavoro, che genera indipendenza ed emancipazione economica delle donne, è fondamentale per liberarle dalla violenza in ogni sua forma. Per questo sostengo la collaborazione con le Nazioni Unite, per garantire che il Patto digitale globale sia sensibile alla dimensione di genere.
Chiudo rivolgendomi alle colleghe, soprattutto del gruppo ID e quindi della Lega. Ho parlato di donne in tutta la loro diversità perché ricordo che ogni donna deve essere libera di determinarsi e di decidere chi essere. Quando la Lega parla dell'effetto negativo che l'autoidentificazione di genere ha sui diritti delle donne, forse dimentica che ogni individuo è libero di scegliere come gestire il proprio corpo, senza che i diritti delle donne debbano essere difesi a discapito di altri diritti.
"
Alessandra MORETTI,2023-02-14,IT,Question Time (Commission) - Strengthened EU enlargement policy to the Western Balkans,https://www.europarl.europa.eu/doceo/document/CRE-9-2023-02-14-INT-2-266-0000_IT.html,"  Alessandra Moretti (S&D).   – Grazie Presidente. Gentilissimo Commissario, sono felice di vederla qui oggi. Sono convinta che questi momenti di scambio siano fondamentali per proseguire il percorso che porta la nostra Unione e i paesi balcanici sugli stessi binari.
Si è parlato molto della questione dell'allineamento della Serbia alla politica estera e di sicurezza europea, in particolare per quanto riguarda le sanzioni applicate alla Russia. Questo è senz'altro un tema di primaria importanza, ma ci sono altre questioni che riguardano lo Stato di diritto che meritano di essere approfondite.
Recentemente la Serbia ha adottato riforme costituzionali nel campo della giustizia. Le chiedo, Commissario, come giudica queste riforme. Sono passi in avanti sufficienti per il paese? E poi, riguardo la libertà di stampa e la scarsissima rappresentazione delle opposizioni nei media serbi, come può l'Unione europea agevolare una narrativa equilibrata, libera dalla disinformazione e dalla propaganda russa, spesso proprio antieuropea?
"
Alessandra MORETTI,2023-02-13,IT,EU response to the humanitarian situation following the earthquake in Türkiye and Syria (debate),https://www.europarl.europa.eu/doceo/document/CRE-9-2023-02-13-INT-1-078-0000_IT.html,"  Alessandra Moretti (S&D).   – Signora Presidente, onorevoli colleghi, il violento terremoto che ha colpito la Turchia e la Siria, provocando decine di migliaia di vittime, segna l'inizio di una catastrofe umanitaria senza precedenti. Saranno le persone più fragili sopravvissute al terremoto a pagare il prezzo più alto. Penso, in particolare, alle donne e ai bambini.
La Commissione deve sostenere l'attuazione del processo di identificazione, di censimento e di ricerca dei minori separati dalle loro famiglie e deve intensificare la vigilanza speciale alle frontiere per contrastare la tratta e l'adozione illegale dei bambini.
Cara Commissaria, credo che l'Europa debba invitare gli Stati membri a modificare le procedure di adozione per aiutare in tempi brevi quei minori che, in seguito al terremoto, hanno perso la famiglia. Inoltre, possiamo già immaginare di costruire dei corridoi umanitari per agevolare gli affidi familiari che ebbero così tanto successo per i bambini, per esempio, di Chernobyl. Cara Commissaria, facciamo qualcosa di concreto.
"
Alessandra MORETTI,2023-02-01,IT,Situation in Afghanistan (debate),https://www.europarl.europa.eu/doceo/document/CRE-9-2023-02-01-INT-1-168-0000_IT.html,"  Alessandra Moretti (S&D).   – Signora Presidente, onorevoli colleghi, sono più di un milione le ragazze che in Afghanistan non possono andare a scuola.
Vietare l'istruzione alle ragazze non solo nega un diritto fondamentale, ma priva l'Afghanistan del contributo professionale, culturale, economico e sociale delle donne, perché senza il lavoro delle donne il paese non potrà riprendersi dalla situazione attuale, che vede il 97 % della popolazione in povertà e 20 milioni di persone che soffrono di fame acuta.
A essere a rischio sono tutti quei servizi essenziali, normalmente gestiti da donne, indispensabili per salvare vite, soprattutto di ragazze e bambini. Sono loro oggi a trovarsi vittime di violenze, torture e abusi sessuali, senza poter far appello ad assistenza legale e sanitaria.
Chiedo alle istituzioni europee di esprimersi a favore della concessione di visti temporanei per ragazze e donne afgane, affinché possano trovare un ambiente sicuro in Europa e scappare dall'inferno.
Non spegniamo i riflettori sull'Afghanistan, continuiamo a denunciare gli abusi e le violenze che subiscono le donne per mano dei talebani. Non lasciamole sole.
"
Alessandra MORETTI,2023-01-17,IT,Surge of respiratory infections and the shortage of medication in Europe (debate),https://www.europarl.europa.eu/doceo/document/CRE-9-2023-01-17-INT-2-177-0000_IT.html,"  Alessandra Moretti (S&D).   – Signor Presidente, signora Commissaria, onorevoli colleghi, credo sia molto importante discutere oggi di questo quadro complicato, che vede da un lato l'insorgenza di diversi ceppi di malattie respiratorie ed influenzali che si accodano al Covid e, in contemporanea, la carenza di alcuni tipi di medicinali che per alcuni paesi inizia a diventare preoccupante. 
Alcune delle soluzioni sono state proposte da tempo dal Parlamento europeo che ha approvato la relazione sulla carenza dei medicinali, l'individuazione dei farmaci ritenuti strategici, un'iniziativa europea coordinata per l'approvvigionamento dei farmaci, il rafforzamento delle condizionalità legate ai finanziamenti pubblici alla ricerca e sviluppo, per fare solo alcuni esempi. 
Credo però che una delle priorità sia oggi quella di spingere sempre di più con gli acquisti congiunti e il ruolo di coordinamento dell'Unione europea, che hanno funzionato bene per i vaccini e che potrebbero servire anche per affrontare le carenze di queste ultime settimane e sono fondamentali. Sarebbe un gravissimo errore se l'Europa non facesse tesoro di quanto accaduto durante la pandemia, ispirandosi alle migliori pratiche e ai successi che abbiamo ottenuto durante quel periodo così complicato. 
"
Alessandra MORETTI,2022-11-22,IT,EU response to the increasing crackdown on protests in Iran (debate),https://www.europarl.europa.eu/doceo/document/CRE-9-2022-11-22-INT-2-367-0000_IT.html,"  Alessandra Moretti (S&D).   – Signora Presidente, onorevoli colleghi, le notizie che arrivano dall'Iran sono terribili e spaventose: più di 300 morti, tra i quali 40 bambini, 14 000 arresti e almeno sei condanne a morte. 
Tante delle donne che hanno dato il via alle proteste si trovano in prigione, detenute in condizioni atroci, vittime di torture e stupri. Eppure il coraggio delle donne, dei giovani, dei lavoratori, di tanti iraniani non si ferma e continua ad abbattere barriere, alimentando la determinazione delle proteste più prolungate degli ultimi decenni.
Di fronte a questo coraggio e alla richiesta straziata e straziante di libertà, l'Unione europea non può stare a guardare. Ho accolto con favore le sanzioni messe in campo, così come i ripetuti appelli a liberare le persone ingiustamente detenute, mettere fine alla repressione violenta, revocare le condanne a morte e garantire la libera circolazione delle informazioni, compreso l'accesso a Internet.
Tuttavia, ritengo sia importante per l'Europa farsi trovare pronta a fornire un sostegno vero e utile. Serve una politica estera europea coerente e concreta, che sappia agire tempestivamente rispetto ai regimi dittatoriali. Serve una strategia europea che applichi sanzioni, che isoli i governi autoritari e che allo stesso tempo sia vicina ai paesi che intraprendono un percorso nella direzione dello Stato di diritto e dei valori europei.
Saremo durissimi, ma saremo altrettanto solidali nei confronti della società civile, delle ONG, di chi vuole ricostruire un sistema economico, scolastico e sanitario che rispetti i diritti delle donne e delle minoranze e le libertà di tutti. 
Donna, vita, libertà.
Women, Life, Freedom.
"
Alessandra MORETTI,2022-11-22,IT,New EU strategy for enlargement (debate),https://www.europarl.europa.eu/doceo/document/CRE-9-2022-11-22-INT-2-450-0000_IT.html,"  Alessandra Moretti (S&D).   – Signora Presidente, onorevoli colleghi, Stato di diritto, diritti umani, parità di genere, diritti delle minoranze, allineamento a una politica di sostenibilità ambientale, una politica estera comune: pilastri, questi, sui quali l'Europa non può trattare e sui quali non farà passi indietro, perché questo è il punto di partenza per una politica di allargamento solida, credibile e lungimirante.
Gli ultimi mesi, nei quali abbiamo visto a rischio la pace in Europa, ci hanno ricordato che la politica di allargamento è uno strumento determinante per l'Unione europea. Aprire la nostra famiglia condividendo valori e responsabilità rafforzerà l'Unione, accrescendo la sua centralità nel quadro geopolitico internazionale.
Non facciamo sconti a paesi in attesa di aderire, in particolare quando si parla di valori, democrazia e diritti. Tuttavia, invito l'Europa a rafforzare la propria credibilità di fronte ai paesi coinvolti. Accorciamo i tempi per evitare che i cittadini perdano le speranze, come sta accadendo in Serbia, dove la percentuale di cittadini favorevoli all'adesione cala di mese in mese ed è già inferiore al 50 %. Introduciamo il voto a maggioranza qualificata per evitare che ripicche regionali mettano a rischio il progetto. Facciamo sentire ai cittadini i vantaggi di essere parte dell'Europa durante il processo di adesione, non solo alla fine.
Allo stesso tempo invito i paesi candidati a dimostrare la loro determinazione nel diventare membri dell'Europa attraverso l'adozione e l'implementazione di riforme che garantiscano lo Stato di diritto e, in questo difficile momento, l'allineamento alla politica estera e di sicurezza europea.
"
Alessandra MORETTI,2022-10-19,IT,EU-Western Balkans relations in light of the new enlargement package (continuation of debate),https://www.europarl.europa.eu/doceo/document/CRE-9-2022-10-19-INT-3-259-0000_IT.html,"  Alessandra Moretti (S&D).   – Signora Presidente, onorevoli colleghi, non possiamo più rimandare la sveglia che detta il ritmo della politica di allargamento, suonata da tempo e l'ingiustificata guerra di Putin in Ucraina non ha fatto che trasformare questo suono in allarme. 
È arrivato il momento, già da tempo in realtà, di affrontare con impegno e credibilità la questione dell'allargamento dell'Unione ai Balcani occidentali. Stiamo parlando di una parte della famiglia europea che rischiamo di perdere perché delusa e scoraggiata dal nostro procedere a rilento. In Serbia i sondaggi dicono che solo il 46 % della popolazione è favorevole all'adesione all'Europa, una percentuale che cala di mese in mese. 
Anni di temporeggiamento europeo hanno lasciato campo libero alla feroce propaganda russa che, a colpi di disinformazione e fake news, ha attirato nella propria orbita l'opinione pubblica. La politica di allargamento oggi più che mai è un investimento strategico per la pace, la sicurezza, la stabilità di tutto il continente. 
Ovviamente la sveglia europea non basta. È essenziale che i paesi in questione percorrano con determinazione la strada delle riforme necessarie. Solo attraverso garanzie concrete sullo Stato di diritto, la normalizzazione dei rapporti con il vicinato e l'allineamento a una politica di sicurezza e di difesa comune, potremmo arrivare davvero ad unirci sotto la stessa bandiera europea. 
"
Alessandra MORETTI,2022-10-17,IT,FRONTEX's responsibility for fundamental rights violations at EU's external borders in light of the OLAF report (debate),https://www.europarl.europa.eu/doceo/document/CRE-9-2022-10-17-INT-1-147-0000_IT.html,"  Alessandra Moretti (S&D).   – Signor Presidente, onorevoli colleghi, mi rivolgo a voi e chiedo: in che direzione sta andando la nostra Unione europea? 
Che fine hanno fatto i valori di solidarietà, pace e difesa dei diritti umani che dovrebbero guidare e ispirare le azioni dell'Unione? Che fine ha fatto il diritto internazionale che prevede che ogni persona in cerca di protezione deve – e sottolineo – deve essere accolta nei paesi in cui scappa? Che fine ha fatto la nostra umanità? 
Sono queste le domande che sorgono quando leggo la relazione dell'OLAF e quando sento le testimonianze di gravissime violazioni dei diritti fondamentali da parte di un'agenzia europea. Non è tollerabile che un'agenzia che opera su mandato dell'Unione non rispetti i suoi principi fondamentali, violando convenzioni, codici, regolamenti interni.
Sono italiana, so bene cosa significa vedere migranti che sbarcano sulle proprie coste, capisco l'impegno che viene chiesto al paese che li accoglie, ma conosco anche ciò da cui scappano queste persone, qualcosa che non lascia scampo. Ho visto con i miei occhi anche i migranti che popolano le rotte balcaniche, che camminano a piedi nudi nella neve pur di raggiungere una speranza e che subiscono respingimenti illegali.
Colleghi, è il momento di avere coraggio e raggiungere finalmente una politica comune per gestire l'immigrazione, basata sulla solidarietà e sulla cooperazione dentro e fuori l'Unione e che rispetti i diritti umani di tutti, sempre.
"
Alessandra MORETTI,2022-10-17,IT,Sustainable maritime fuels (FuelEU Maritime Initiative) - Deployment of alternative fuels infrastructure (debate),https://www.europarl.europa.eu/doceo/document/CRE-9-2022-10-17-INT-1-191-0000_IT.html,"  Alessandra Moretti (S&D).   – Signor Presidente, onorevoli colleghi, questo in discussione è un regolamento estremamente importante. 
Infatti, la disponibilità di infrastrutture di ricarica e rifornimento in primis per auto, veicoli commerciali leggeri e camion, ma anche per il settore marittimo e dell'aviazione è un parametro chiave per determinare la quota futura di mercato di veicoli a basse e zero emissioni in Europa negli anni a venire. Più punti di ricarica ci saranno, più sarà interessante per consumatori e operatori passare a tecnologie di propulsione più pulite, come i veicoli elettrici e a idrogeno. 
Ci troviamo oggi davanti a un bivio: con questo atto legislativo definiremo il percorso per i prossimi decenni nel settore della mobilità, ed è un passo importante per arrivare a un'Europa autonoma da un punto di vista energetico, grazie a fonti rinnovabili verdi. Avere punti di ricarica in numero adeguato, efficienti e facili è il modo più corretto per rendere davvero praticabile e concreta la nostra volontà di raggiungere gli obiettivi della Climate Law e di REPowerEU. 
Per un'Europa pulita, un'Europa autonoma energeticamente, un'Europa più forte.
"
Alessandra MORETTI,2022-07-05,IT,2021 Report on Serbia (debate),https://www.europarl.europa.eu/doceo/document/CRE-9-2022-07-05-INT-2-368-0000_IT.html,"  Alessandra Moretti (S&D).   – Signora Presidente, onorevoli colleghi, finalmente oggi la Serbia, dopo tre mesi dalle elezioni dello scorso aprile, ha comunicato i risultati ufficiali delle urne e da domani potrà lavorare alla formazione di un governo. Ciò che questo esecutivo dovrà affrontare nel critico periodo che stiamo vivendo sono decisioni importanti, complesse, oltre che urgenti, azione, insieme al processo di integrazione europea, che solo un governo responsabile e lungimirante potrà portare a termine. 
Comprendiamo le difficoltà e le peculiarità delle ragioni storiche, apprezziamo gli sforzi già compiuti sulle riforme, così come l'impegno di accogliere rifugiati ucraini, eppure non basta. Chiediamo alle autorità serbe di avere coraggio e di schierarsi senza ambiguità dalla parte del popolo ucraino, invaso senza giustificabile motivazione e violato nella sua sovranità. Questo significa anche difendere i valori europei della democrazia e della libertà contro la propaganda russa, che continua a infiltrarsi nei media serbi per condizionare in modo subdolo l'opinione pubblica.
Infine, invito il governo serbo ad avere il coraggio di raggiungere un accordo che realizzi la completa normalizzazione dei rapporti con i paesi vicini, un passo essenziale per accelerare sul percorso europeo. Prendete coraggio e l'Europa sarà al vostro fianco per sostenervi.
"
Alessandra MORETTI,2022-03-10,EN,Announcement of voting results,https://www.europarl.europa.eu/doceo/document/CRE-9-2022-03-10-INT-4-007-0000_EN.html,"  Alessandra Moretti,  deputising for the rapporteur. – Mr President, following the vote on the amendments, on behalf of the rapporteur Ms Bonafè, I would like to request referral back to committee pursuant to Rule 59(4), in order to start interinstitutional negotiations.
"
Alessandra MORETTI,2022-02-16,IT,The EU priorities for the 66th session of the UN Commission on the Status of Women (continuation of debate),https://www.europarl.europa.eu/doceo/document/CRE-9-2022-02-16-INT-3-314-0000_IT.html,"  Alessandra Moretti (S&D).   – Signor Presidente, onorevoli colleghi, signora Commissaria, si tende a dipingere il femminismo come ridondante e superato. Io invece sono convinta che le battaglie femministe abbiano oggi più che mai bisogno delle nostre forze.
La sfida attuale per eccellenza è quella del cambiamento climatico, una minaccia che pende sulle nostre teste ma soprattutto sulla testa delle donne. Molti paesi strutturati secondo schemi patriarcali intrappolano le donne a ruoli marginali, come la gestione delle terre sempre più aride o l'approvvigionamento di risorse sempre più scarse.
I grandi summit internazionali devono elaborare proposte e strategie concrete per sostenere le donne di fronte al cambiamento climatico, affinché non siano costrette a migrare, andando incontro a violenza, sfruttamento, a vedersi negato l'accesso ai diritti e ai servizi sanitari, compresi quelli sessuali e riproduttivi.
Serve offrire alle ragazze opportunità di studio nelle materie STEM, che rappresentano il futuro nella gestione del cambiamento climatico.
Essere femministi oggi, colleghi, è importante perché significa lottare per un mondo più equo, più libero, più civile e sicuro per la metà della popolazione mondiale.
"
Alessandra MORETTI,2022-02-15,IT,Strengthening Europe in the fight against cancer(debate),https://www.europarl.europa.eu/doceo/document/CRE-9-2022-02-15-INT-2-022-0000_IT.html,"  Alessandra Moretti (S&D).   – Signora Presidente, onorevoli colleghi, signora relatrice, signora Commissaria, siamo alla fine di un percorso che ci ha portato ad ascoltare tutta la comunità ampia che lotta contro il cancro. Vorrei ringraziare innanzitutto loro, le tante associazioni e società scientifiche, il mondo del volontariato, i pazienti, le organizzazioni che li rappresentano, e poi medici e ricercatori, senza i quali avremo davvero poche speranze di sconfiggere questo male.
Oggi presentiamo in Aula un testo ambizioso, che propone molte molte idee, decisive per gli anni a venire. La prevenzione innanzitutto, ma anche la diagnosi precoce, i programmi di screening, le cure innovative e la ricerca, il reinserimento sociale dei sopravvissuti e il diritto all'oblio.
In una prospettiva più ampia, credo che questo piano dovrà essere inserito nella cornice di una vera Unione europea della salute, che dovremo costruire sui principi di equità nell'accesso, sul principio fondamentale che la salute e la cura sono per tutti, senza distinzioni sociali e territoriali. Ancora troppe differenze esistono, anche in termini di lotta contro il cancro, tra paesi europei e anche all'interno degli stessi paesi. È inaccettabile che oggi in Europa si abbiano aspettative di vita così diverse a seconda di dove si nasce.
Il valore della sanità pubblica, universale e di qualità, ritorna oggi evidente quando si discute di tumori, ma anche di ricerca, che sia indirizzata verso i bisogni dei pazienti e non verso interessi di parte.
Abbiamo poi ricordato la connessione tra ambiente e tumori, sapendo che uno sviluppo sostenibile ci protegge anche da questa malattia.
Il nostro gruppo ha difeso questi principi in questi mesi di lavoro nella commissione BECA, facendosi forza con ciò che ci dicevano i medici e la scienza, e continuerà a farlo anche in futuro. A tutti quelli che ci hanno accompagnato in questo viaggio diciamo: ""stateci vicini ancora. Questo voto non è la fine di un percorso nella lotta contro i tumori, ma anzi è l'inizio di una strada ancora lunga, che vogliamo fare insieme a voi"".
"
Alessandra MORETTI,2021-12-13,IT,Health technology assessment (debate),https://www.europarl.europa.eu/doceo/document/CRE-9-2021-12-13-INT-1-132-0000_IT.html,"  Alessandra Moretti (S&D).   – Signora Presidente, signora Commissaria, onorevoli colleghi, ringrazio la Commissaria e il collega Wölken per il lavoro svolto insieme agli altri relatori su un tema così delicato e importante. Credo che il risultato finale sia un buon compromesso nell'interesse di tutti i cittadini europei.
La valutazione delle tecnologie sanitarie è un passaggio estremamente delicato, perché talvolta si svolge con pazienti in attesa di nuove opportunità di cure. Allo stesso tempo serve un processo rigoroso, perché nessun apparecchio medico o terapia può essere approvato senza un vero valore aggiunto per i cittadini.
Bene la strada tracciata di una maggiore integrazione e coordinamento tra le diverse autorità nazionali, sapendo che questa è una delle tipiche situazioni in cui l'Europa può giocare un ruolo fondamentale nell'interesse dei cittadini e dei pazienti.
Credo che questa misura debba essere considerata come un punto di partenza, pronti a un'ulteriore integrazione a livello europeo, se la situazione su questo terreno dedicato lo richiedesse.
"
Alessandra MORETTI,2021-11-24,IT,A European Action Plan Against Rare Diseases (debate),https://www.europarl.europa.eu/doceo/document/CRE-9-2021-11-24-INT-3-306-0000_IT.html,"  Alessandra Moretti (S&D).   – Signora Presidente, onorevoli colleghi, signora Commissaria, per affrontare la questione delle malattie rare e della strategia europea da realizzare in questo senso si devono tener presenti due aspetti: il problema della disponibilità dei farmaci e delle terapie adeguate e, allo stesso tempo, il problema dell'accessibilità e il diritto di cura di tutti i pazienti, e in tutti i paesi europei, quando queste terapie siano già disponibili.
In questo contesto l'Italia, pochi giorni fa, ha approvato una legge organica e approfondita sulle malattie rare, alle quali dedica fondi e programmi sia per la ricerca che a supporto dei pazienti. Tuttavia, non può essere un tema lasciato ai singoli Stati, perché uno dei problemi fondamentali delle malattie rare è la scarsità di dati che ostacolano l'individuazione di terapie e percorsi clinici.
Ma soprattutto è necessario che l'Unione si faccia carico di un ruolo fondamentale di coordinamento, promozione di buone pratiche e, in modo ancora più deciso, di garanzia di pari diritti per tutti i pazienti affetti da malattie rare. Penso soprattutto ai bambini colpiti da diagnosi così terribili e alle loro famiglie.
Queste malattie possono essere affrontate efficacemente solo a livello europeo. Serve quindi fare del piano europeo per le malattie rare una priorità da inserire nel contesto dell'Unione europea della salute, la cui realizzazione diviene sempre più urgente, giorno dopo giorno.
Il gruppo dei socialisti è al fianco di tutti i malati e delle loro famiglie e chiediamo alla Commissione di agire tempestivamente per affrontare con misure concrete questo tema così urgente.
"
Alessandra MORETTI,2021-11-22,IT,A pharmaceutical strategy for Europe (debate),https://www.europarl.europa.eu/doceo/document/CRE-9-2021-11-22-INT-1-135-0000_IT.html,"  Alessandra Moretti,  a nome del gruppo S&D. – Signora Presidente, onorevoli colleghi, signora Commissaria, ringrazio la collega Montserrat e tutti i relatori degli altri gruppi per il lavoro svolto insieme in questi mesi. Credo che il testo finale sia veramente un risultato di cui essere orgogliosi.
La pandemia ha rimesso al centro la salute e la necessità di un sistema sanitario e farmaceutico efficienti e al servizio dei cittadini. Con questa strategia farmaceutica abbiamo ridato dignità ai pazienti, richiamando tutti i soggetti interessati alle loro responsabilità.
Da un lato, le autorità pubbliche, europee e nazionali, che devono supportare la ricerca e l'innovazione per consentire all'Europa di essere indipendente anche in ambito sanitario, ma, dall'altro lato, anche i soggetti privati, che hanno enormi responsabilità, in particolare quando godono di supporto e aiuti finanziari pubblici.
Troppi paesi e troppi pazienti in Europa non hanno accesso a cure, anche salvavita, perché i loro mercati non sono commercialmente profittevoli. Troppe discriminazioni ancora esistono in Europa tra paesi più o meno ricchi. Questo non è più accettabile.
Ora è il momento di creare una vera Unione europea della salute, in cui tutti i cittadini finalmente vedano riconosciuto e garantito il loro diritto a un sistema sanitario pubblico e di qualità, con standard minimi di prestazione sanitaria validi in tutta Europa.
Serve la massima trasparenza e tracciabilità dei fondi pubblici, con la determinazione dei prezzi dei farmaci che non può essere determinata da quanto questo farmaco è importante per i malati, ma che deve essere legata ai costi reali di ricerca e di sviluppo. Servono clausole vincolanti di commercializzazione in tutti i paesi europei per non lasciare indietro nessuno. Serve il massimo sforzo per legare la strategia farmaceutica ai temi dello sviluppo sostenibile e del Green Deal. Da oggi inizia, non finisce, il lavoro su questi temi così strategici per il futuro della nostra Europa.
"
Alessandra MORETTI,2021-10-05,IT,EU Health Emergency Preparedness and Response Authority: ensuring a coordinated EU approach for future health crises and the role of the European Parliament in this (debate),https://www.europarl.europa.eu/doceo/document/CRE-9-2021-10-05-INT-2-197-0000_IT.html,"  Alessandra Moretti (S&D).   – Signora Presidente, onorevoli colleghi, signora Commissaria, nonostante l'evidente successo nei suoi esiti finali della strategia europea per combattere la pandemia, abbiamo tutti ben presente le scene di estrema difficoltà delle autorità nazionali ed europee dovute principalmente alla mancanza di competenze dirette sulla sanità da parte dell'Europa.
Apprezzo dunque la proposta della Commissione sull'autorità HERA come primo passo, anche se non possiamo ritenerla sufficiente. Capiamo la difficoltà della Commissione, che si è trovata di fronte a un muro da parte di alcuni governi, che dopo aver dimostrato la loro totale inadeguatezza rimangono purtroppo ancorati a logiche nazionali rispetto a minacce globali.
Purtroppo non basta una struttura leggera, ma serve una vera autorità europea con competenze, adeguate strutture e risorse, e non è meno accettabile che il Parlamento sia tagliato fuori dalla governance di un settore così importante.
Il Parlamento dovrà rivendicare un ruolo, sia di fronte alla Commissione che di fronte ai governi nazionali, soprattutto quelli che continuano ad avere uno sguardo miope ed egoista rispetto al bene più prezioso dei nostri cittadini: la salute.
"
Alessandra MORETTI,2021-09-13,IT,European Centre for Disease Prevention and Control - Serious cross-border threats to health (continuation of debate),https://www.europarl.europa.eu/doceo/document/CRE-9-2021-09-13-INT-1-071-0000_IT.html,"  Alessandra Moretti (S&D).   – Signor Presidente, signora Commissaria, onorevoli colleghe e colleghi, in questi mesi difficili di pandemia finalmente abbiamo chiara una cosa: c'è bisogno di più Europa, anche nell'ambito della salute.
I cittadini ci chiedono che sia l'Europa a gestire le grandi questioni di salute pubblica e di sanità. I cittadini non capiscono come sia possibile che in un continente ormai interconnesso sotto tutti i punti di vista, ci siano oggi così grosse disparità e disuguaglianze in un ambito così delicato e decisivo per la vita delle persone.
Bene quindi le relazioni oggi in discussione, che rilanciano le competenze europee, con un maggior ruolo di responsabilità per il Centro europeo per la prevenzione e il controllo delle malattie e per un coordinamento più forte del contrasto alle minacce transfrontaliere.
Si tratta di due tasselli in più per l'obiettivo finale: un'Unione europea della salute che garantisca i diritti e le prestazioni minime per tutti i cittadini europei. Un'Europa che garantisca un sistema sanitario pubblico di qualità per tutte e tutti.
"
Alessandra MORETTI,2021-07-07,IT,European Medicines Agency (continuation of debate),https://www.europarl.europa.eu/doceo/document/CRE-9-2021-07-07-INT-3-230-0000_IT.html,"  Alessandra Moretti (S&D).   – Signora Presidente, onorevoli colleghi, Commissaria, la pandemia ci ha fatto apprezzare la competenza e l'umanità dei nostri medici, la prontezza degli operatori sanitari, delle lavoratrici e dei lavoratori nei servizi essenziali, la generosità dei nostri concittadini, ma al contempo la pandemia ha messo in luce le fragilità dei sistemi sanitari nazionali, la debolezza della risposta alla crisi che è stata troppo frammentata tra i 27.
Di fronte alle minacce di oggi e di domani la risposta nazionale non basta più. Serve un'Europa più forte e con maggiori competenze e strumenti più efficaci e, nell'ambito del progetto dell'Unione europea della salute, va previsto un ruolo più incisivo all'Agenzia europea del farmaco con adeguate risorse, competenze, tra cui il coordinamento rafforzato, anche rispetto alle controparti nazionali. 
Si tratta di una innovazione necessaria se vogliamo essere pronti a difendere i nostri concittadini, la nostra salute, le nostre economie, in caso di eventi pandemici come quelli del Covid-19. 
"
Alessandra MORETTI,2021-06-24,IT,European Climate Law (continuation of debate),https://www.europarl.europa.eu/doceo/document/CRE-9-2021-06-24-INT-2-044-0000_IT.html,"  Alessandra Moretti (S&D).   – Signora Presidente, signor Commissario, signora Ministra, onorevoli colleghi, sono molto felice di prendere la parola oggi in quest'Aula, in una giornata così significativa. Oggi si segna una svolta per l'Europa, che per la prima volta approva una legge sul clima, un obiettivo collettivo e a lungo termine che ci porterà a essere il primo continente al mondo libero da emissioni di CO2 entro il 2050.
La legge sul clima, cuore del Green deal europeo, è infatti la traduzione del nostro impegno e ci pone sulla strada di un futuro più sostenibile. Finalmente l'Unione europea sceglie di orientare la propria strategia di crescita verso la sostenibilità ambientale, garantendo allo stesso tempo una transizione giusta, graduale, che non lasci indietro nessuno.
Con questo testo stiamo trasformando le parole in azioni, per dimostrare ai nostri concittadini europei che facciamo sul serio. Il nostro oggi vuole essere un messaggio di serietà ai giovani, che tanto hanno fatto per spronare la politica ad agire nella lotta contro il cambiamento climatico.
Ma la legge sul clima è anche un messaggio ai nostri partner internazionali: questo è l'anno decisivo per alzare il livello di ambizione globale nel perseguimento degli obiettivi contenuti nell'accordo di Parigi e per scuotere finalmente le coscienze dei grandi attori mondiali.
La pandemia ci ha brutalmente dimostrato la correlazione tra l'ambiente e la nostra salute e i piani di ripresa ci offrono la possibilità di ricominciare seguendo una nuova rotta. È un'occasione unica, che non possiamo perdere. Certo, questo Parlamento era pronto a essere più ambizioso, con obiettivi ancora più determinati. Ma nonostante i compromessi resta una svolta epocale.
Ringrazio tutte le persone che hanno lavorato a questo testo, che hanno creduto in questa rivoluzione, a partire dalla collega Guteland e a tutte le associazioni che hanno vigilato e contribuito ad arrivare a questo primo grande obiettivo. Continuiamo a lavorare insieme per un futuro che sia al passo con le esigenze e le speranze delle nuove generazioni.
"
Alessandra MORETTI,2021-06-09,IT,Women in politics – combatting online abuse (debate),https://www.europarl.europa.eu/doceo/document/CRE-9-2021-06-09-INT-3-276-0000_IT.html,"  Alessandra Moretti (S&D).   – Signor Presidente, onorevoli colleghi, signora Commissaria, signora Ministra, le donne libere, quelle che pensano, che esprimono le proprie idee, che portano avanti delle battaglie, le donne che scelgono la politica come impegno spesso suscitano odio, fastidio, tipici di una cultura maschilista e patriarcale ancora molto diffusa in Europa.
La cyberviolenza si abbatte sulle donne che si espongono, travolgendole con valanghe di insulti, frasi sessiste, minacce. È quello che è successo a me pochi giorni fa, non è la prima volta. Dopo un mio intervento in TV, un uomo su Facebook ha minacciato di sfregiarmi con l'acido. Ho denunciato alla polizia l'accaduto perché conosco la legge e ho gli strumenti per difendermi, ma le ragazze e le donne che non hanno gli strumenti e che hanno paura di denunciare si sentono sole, e noi dobbiamo proteggerle e aiutarle. 
L'adozione di una normativa sulla violenza sui social non può più attendere. Le multinazionali del web devono essere obbligate a fornire rapidamente i dati sull'identità di chi commette abusi online. Se non lo fanno diventano complici e devono assumersene la responsabilità, risarcendo i danni alle vittime. È arrivato il momento, Presidente, di prevedere una tassa sull'hate speech e un Daspo europeo contro i leoni da tastiera, che pregiudicano la libertà e il diritto di vivere il web nel rispetto della persona. 
"
Alessandra MORETTI,2021-05-19,IT,"Meeting the Global COVID-19 challenge: effects of waiver of the WTO TRIPS agreement on COVID-19 vaccines, treatment, equipment and increasing production and manufacturing capacity in developing countries (debate)",https://www.europarl.europa.eu/doceo/document/CRE-9-2021-05-19-INT-3-067-0000_IT.html,"  Alessandra Moretti (S&D).   – Signora Presidente, signor Commissario, onorevoli colleghi, la campagna vaccinale in Europa, dopo alcune difficoltà iniziali, ha preso ritmo e il numero di vaccinati continua a crescere.
Nonostante questa buona notizia, i medici ci dicono che nessuno al mondo potrà sentirsi al sicuro fino a quando tutta la popolazione mondiale non sarà vaccinata. È vitale quindi garantire il vaccino a tutti.
Abbiamo davanti agli occhi il disastro in alcuni Paesi e le sofferenze di persone innocenti che ancora oggi non hanno nessuna speranza di accedere al vaccino e questo, oltre a essere inaccettabile, è anche una concreta minaccia per l'insorgere di pericolose varianti.
Sono contenta che oggi in quest'Aula e anche chi non era per questa soluzione, abbia chiesto a gran voce quello che noi socialisti chiediamo da tempo: la sospensione dei brevetti al fine di accelerare la produzione di massa dei vaccini, che rappresentano un bene prezioso e un diritto globale. Ma bisogna agire e agire in fretta, perché è trascorso più di un anno e i cittadini hanno il diritto di avere certezze.
"
Alessandra MORETTI,2021-03-09,IT,Programme for the Union’s action in the field of health for the period 2021-2027 (‘EU4Health programme’) (debate),https://www.europarl.europa.eu/doceo/document/CRE-9-2021-03-09-INT-2-093-0000_IT.html,"  Alessandra Moretti (S&D).   – Signor Presidente, onorevoli colleghi, signora Commissaria, la pandemia ha dimostrato quanto sia urgente realizzare una vera Unione europea della salute.
Il miope sovranismo degli Stati prevalso in questi anni rispetto ad una vera Europa federale ha impedito alla Commissione europea di dotarsi di autorità specifiche in grado di combattere ad armi pari rispetto alle case farmaceutiche. Badate bene, non l'Europa, ma gli Stati non hanno voluto attribuire all'Agenzia per il farmaco poteri adeguati, impedendole di applicare procedure d'urgenza per l'immissione in commercio dei vaccini.
Grazie a un'italiana abbiamo acquistato le dosi necessarie per tutti i 27, avviando una distribuzione equa che ha salvato il piano vaccinale da una canea di spregiudicatezza e prepotenza. Già ad ottobre 2020 la Commissione aveva chiesto di presentare il piano per la distribuzione dei vaccini, tuttavia la maggior parte degli Stati non ha organizzato per tempo la logistica e le infrastrutture e oggi scarica la responsabilità sull'Europa, per lavarsi la coscienza della propria inadeguatezza.
Grazie ai fondi per la ricerca, l'industria ha scoperto il vaccino in pochi mesi, e non in anni. Questi risultati sono figli dell'Europa unita, alla quale gli Stati cedono parte della loro sovranità. EU4Health vuole essere la risposta europea alla fragilità dei nazionalismi, per realizzare un'Unione dove il diritto alla salute è garantito a tutti e dove i governi sono obbligati a fornire prestazioni sanitarie minime di qualità e accessibili.
Si tratta del più grande investimento sulla salute delle persone ma, di riflesso, anche sulla salute di tutta l'Europa. Un'Europa che sta bene e che si prende cura dei propri cittadini è un'Europa giusta che ha le basi per crescere, prosperare e svilupparsi.
"
Alessandra MORETTI,2021-02-10,IT,The state of play of the EU’s COVID-19 Vaccination Strategy (debate),https://www.europarl.europa.eu/doceo/document/CRE-9-2021-02-10-INT-3-108-0000_IT.html,"  Alessandra Moretti (S&D).   – Signora Presidente, onorevoli colleghi, signora Presidente von der Leyen, l'Europa conta ancora troppi morti a causa della pandemia, ma grazie alla scienza abbiamo dato il via alla più grande campagna vaccinale di massa senza precedenti. I quantitativi di vaccino messi a disposizione non riescono tuttavia a far fronte alle necessità e l'Europa deve quindi promuovere una concreta collaborazione tra le aziende e lo scambio delle pratiche virtuose per accelerare la produzione e la consegna su larga scala dei vaccini, superando le limitazioni su brevetti e proprietà intellettuale e utilizzando clausole già presenti nei trattati internazionali. 
Abbiamo visto quanto sia importante essere uniti e lavorare tutti insieme verso un obiettivo comune, superando veti, sospetti e interessi di parte. Rendere disponibili i vaccini e le cure farmacologiche per tutti, nel più breve tempo possibile, è un dovere morale e politico che riguarda tutti noi, e non abbiamo tempo perché il virus circola, muta e uccide ancora troppo. Ho molta fiducia in lei, Presidente, e sono convinta che insieme riusciremo a vincere questa sfida. 
"
Alessandra MORETTI,2021-01-21,IT,The gender perspective in the COVID-19 crisis and post-crisis period - The EU Strategy for Gender Equality - Closing the digital gender gap: women’s participation in the digital economy (continuation of debate),https://www.europarl.europa.eu/doceo/document/CRE-9-2021-01-21-INT-4-082-0000_IT.html,"  Alessandra Moretti (S&D).   – Signora Presidente, onorevoli colleghi, anche la COVID—19 non ama la parità di genere. Tuttavia la ripresa ci sarà solo se sapremo sfruttare le capacità femminili, rompendo finalmente quel tetto di cristallo di cui si parla da troppo tempo.
Ecco perché Next Generation EU dovrà prevedere che metà delle risorse vengano investite nelle politiche di genere, come ci chiedono i movimenti #HalfOfIt o del Giusto mezzo. Non avremo altre opportunità per garantire alle ragazze di vivere in una società women friendly, quella società in cui ancora oggi ci sono troppe discriminazioni.
E noi, che abbiamo il privilegio di stare in quest'Aula, abbiamo il dovere morale e politico di essere un esempio, avviando un vero processo di emancipazione in favore delle donne. I fondi europei dovranno essere utilizzati nei servizi per la conciliazione tra lavoro e famiglia, scuola, formazione, ricerca, lavoro e parità di salario, che rappresentano entrambi la prima vera forma di libertà e autonomia.
Se vogliamo che il gender mainstreaming, avviato dalla prima Presidente donna della Commissione europea, rappresenti davvero una svolta dobbiamo passare all'azione con un forte spirito di lobby trasversale.
La pandemia è la crisi peggiore che l'Europa affronta dal dopoguerra. Serve il contributo di tutti per superarla, soprattutto quello delle donne.
"
Alessandra MORETTI,2021-01-19,IT,EU global strategy on COVID-19 vaccinations (debate),https://www.europarl.europa.eu/doceo/document/CRE-9-2021-01-19-INT-2-054-0000_IT.html,"  Alessandra Moretti (S&D).   – Signor Presidente, onorevoli colleghi, ringrazio la Commissaria per il lavoro svolto sin qui.
La campagna di vaccinazione è oggi lo strumento principale per riportarci verso una vita più normale e simile a quella pre-pandemia; è fondamentale per salvare vite e per dare respiro agli europei, stretti in una crisi economica sempre più preoccupante.
Bene l'Europa: sono fiera di quest'Europa che ha deciso di coordinare gli sforzi e di essere unita con acquisti accentrati e con le risorse per la ricerca scientifica. Il Parlamento e la Commissione dovranno essere pronti a vigilare affinché non ci siano scorciatoie di paesi membri tentati da soluzioni unilaterali per avere più dosi di quanto assegnato.
La mia domanda si lega al problema avuto dal mio paese, l'Italia, ma non solo, dove la Pfizer ha unilateralmente deciso di diminuire la disponibilità di dosi per questa settimana. Quali sono le misure previste nel piano pandemico europeo in caso di ritardi o di consegne non rispettate da parte delle compagnie farmaceutiche, come nel caso della Pfizer? Sono previste delle sanzioni?
"
Alessandra MORETTI,2020-10-22,IT,Gender Equality in EU’s foreign and security policy (debate),https://www.europarl.europa.eu/doceo/document/CRE-9-2020-10-22-INT-4-021-0000_IT.html,"  Alessandra Moretti,  a nome del gruppo S&D. – Signor Presidente, signora Commissaria, onorevoli colleghi, diciamo spesso che la questione di genere deve attraversare tutte le politiche europee, la Commissione con la sua Presidente l'ha dichiarata tra le sfide più importanti e noi parlamentari attraverso il gender mainstreaming network ci siamo detti pronti a perseguire questa strada e a chiedere le risorse necessarie per realizzare questo obiettivo.
Votando questa relazione possiamo finalmente muovere un passo concreto verso una politica che sia comprensiva dei bisogni, ma soprattutto delle risorse che le donne possono mettere in campo. Le donne sono un valore imprescindibile per la crescita e lo sviluppo della nostra società. La nostra azione deve essere uno strumento per garantire i diritti umani, compresi i diritti delle donne e delle ragazze, che sono i primi ad essere sacrificati. L'accesso ai servizi sanitari sessuali e riproduttivi è una precondizione per l'uguaglianza di genere e quindi per il progresso e il benessere.
E il cambiamento climatico è spesso la causa dell'erosione di questi diritti. Persistono stereotipi di genere che spingono le donne a migrare rischiando violenza, sfruttamento e traffico di esseri umani. Come si può quindi parlare di politica estera ambientale, di migrazioni, senza tener conto dell'uguaglianza di genere?
Ringrazio il relatore e tutti coloro che hanno collaborato alla stesura di un testo progressista, che guarda finalmente alle donne come agenti di cambiamento e non come vittime, che studia la questione di politica estera senza limitarsi ad una piatta descrizione dello status quo, ma che mette al centro le persone di qualsiasi genere, provenienza ed età.
"
Alessandra MORETTI,2020-10-06,IT,European Climate Law (debate),https://www.europarl.europa.eu/doceo/document/CRE-9-2020-10-06-INT-2-155-0000_IT.html,"  Alessandra Moretti (S&D).   – Signora Presidente, onorevoli colleghi, Vicepresidente Timmermans, grazie a questo regolamento, l'Europa sarà il primo continente a raggiungere la neutralità climatica al più tardi entro il 2050.
La legge sul clima è la prima legge al mondo ed è la traduzione del nostro impegno politico, che ci pone irreversibilmente sulla strada verso un futuro più sostenibile. È il cuore del Green Deal europeo, offre prevedibilità e trasparenza per l'industria e gli investitori, orienta la nostra strategia di crescita verde e garantisce una transizione più graduale ed equa. Stiamo trasformando le parole in azioni, per dimostrare ai nostri concittadini che facciamo sul serio.
La legge sul clima è anche un messaggio i nostri partner internazionali: questo è l'anno decisivo per alzare il livello di ambizione globale nel perseguimento degli obiettivi contenuti nell'accordo di Parigi e per scuotere, finalmente, le coscienze di quei Paesi, in primis gli Stati Uniti e la Cina, che si sono sottratti ad oggi alle loro responsabilità.
Sono molto orgogliosa del fatto che Parlamento e Commissione abbiano agito rapidamente: un segnale, questo, di come ormai non ci sia più tempo da perdere. Mi aspettavo, a dire il vero, un po' più di ambizione da parte della Commissione. Ma mi auguro che il Parlamento nel voto odierno, e gli Stati membri nei passaggi successivi, si facciano guidare nelle loro scelte future non dall'egoismo ma dalla scienza.
Oggi più che mai non ci possiamo permettere di fallire e la pandemia ha evidenziato plasticamente come sia indissolubile la correlazione tra ambiente e salute. Il lockdown, se ci sarà, non potrà più rinviare l'attuazione del Green Deal europeo: la ripresa avrà successo solo se sarà green ed è nostra la responsabilità di realizzare una strategia di sviluppo che preveda una transizione equa e giusta per tutti.
Dobbiamo votare convintamente questa legge, rimanere coerenti con i nostri ideali e votare un testo ambizioso.
"
Alessandra MORETTI,2020-03-26,IT,European coordinated response to the COVID-19 outbreak (debate),https://www.europarl.europa.eu/doceo/document/CRE-9-2020-03-26-INT-1-064-0000_IT.html,"  Alessandra Moretti (S&D).   – Signor Presidente, onorevoli colleghi, la pandemia del coronavirus è una tragedia umana di proporzioni potenzialmente bibliche. Dopo molti anni di pace, progresso e benessere sociale, l'Europa sta vivendo un fenomeno nuovo e pericoloso, con conseguenze drammatiche. Il coronavirus non conosce confini, né classi sociali: colpisce miseria e nobiltà allo stesso modo e nessuno ne uscirà più forte degli altri, nessuno si salverà da solo.
Siamo in guerra e una guerra richiede una mobilitazione collettiva, ed è per questo che appare oggi urgente riformare l'Europa per farla diventare davvero ""Stati Uniti d'Europa"", secondo il disegno dei padri fondatori. Non possiamo più tollerare l'egoismo di alcuni; da questa crisi ne usciremo solo se uniti e solidali e se l'Europa sarà regista delle strategie da adottare.
L'Italia è stato il primo Paese europeo ad affrontare l'emergenza e so che potete capire la mia emozione di parlare oggi in quest'Aula: parlare con orgoglio del mio Paese, che è diventato, suo malgrado, un modello per tutti gli altri Stati.
Lo dico con impresso nel cuore e nella mente il numero dei morti, che ogni giorno cresce. E allora non possiamo non ringraziare medici, infermieri, operatori sanitari, forze dell'ordine e tutti i lavoratori delle filiere dei beni essenziali, che continuano a recarsi al lavoro; gli autotrasportatori, che provvedono alla consegna delle merci tra mille difficoltà e ostacoli.
Questo maledetto virus ha evidenziato in tutta la sua forza la fragilità di un'Europa dei nazionalismi, dove tutti i governi, chi più chi meno, negli ultimi quarant'anni, hanno tagliato risorse ai settori strategici come la ricerca e la sanità, non sapendo oggi garantire la sicurezza dei medici in corsia. Un'Europa che non ha saputo realizzare un consorzio sulla ricerca sui vaccini.
Allora è adesso che dobbiamo fare tesoro degli errori compiuti. Mario Draghi, un grande italiano e un grande europeo, non a caso ieri, alla vigilia di questa giornata così importante, ha ammonito gli Stati europei con queste parole: ""In questa crisi è necessario un cambio di mentalità, come ai tempi di guerra. Lo choc che stiamo affrontando non è ciclico, la perdita di reddito non è colpa di nessuno di coloro che ne soffre. Il costo dell'esitazione può essere irreversibile! Non esitate, Stati – ci dice Draghi – perché una crisi eccezionale richiede misure eccezionali e immediate, tante risorse e tanta liquidità da mobilitare, evitando ritardi burocratici. Perché è nostro dovere politico e morale salvare le imprese, il lavoro e le famiglie: questa deve essere la nostra ossessione, colleghi!
Non siate pavidi, non siate modesti governi nazionali, perché così facendo cadrete nel tranello dei sovranisti, che vogliono un'Europa debole, impaurita e non all'altezza di una sfida globale. Concludo, dicendo che questo è il tempo del coraggio, non della timidezza e dell'ipocrisia, per tutti i governi nazionali, per maggioranze e opposizioni: tutti, nessuno escluso!
"
Alessandra MORETTI,2020-02-13,IT,Farm to Fork Strategy - the key role of farmers and rural areas (debate),https://www.europarl.europa.eu/doceo/document/CRE-9-2020-02-13-INT-4-066-0000_IT.html,"  Alessandra Moretti (S&D).   – Signor Presidente, onorevoli colleghi, gentile Commissario, la catena alimentare è responsabile di una percentuale tra il 21 % e il 37 % delle emissioni totali di CO2. Un sistema così concepito non è più sostenibile, anche alla luce della sfida che ci troviamo ad affrontare: produrre di più utilizzando meno risorse e garantendo a tutti cibo sano e di qualità. 
Non sottovalutiamo il momento politico che stiamo vivendo. I cittadini sono sì dalla nostra parte e chiedono trasparenza e sicurezza, ma la legislazione da sola non basta. Serve un cambiamento radicale dell'intero sistema e del nostro stile di vita. L'approccio olistico è fondamentale. Serve maggiore sinergia tra le diverse politiche, salute e agricoltura in primis, che devono complementarsi e non scontrarsi.
Infine è sotto gli occhi di tutti una presa di coscienza da parte dei consumatori del valore del cibo, sotto il profilo della salubrità e dei processi che concorrono a portarlo sulle nostre tavole. Per questo dobbiamo concepire un sistema di etichettatura fronte pacco uniforme, che informi il consumatore senza influenzarlo e che si basi su solide giustificazioni scientifiche. 
"
Alessandra MORETTI,2020-02-12,IT,The EU priorities for the 64th session of the UN Commission on the Status of Women (debate),https://www.europarl.europa.eu/doceo/document/CRE-9-2020-02-12-INT-3-439-0000_IT.html,"  Alessandra Moretti (S&D).   – Signor Presidente, onorevoli colleghi, sono passati 25 anni dalla Dichiarazione della Piattaforma d'azione di Pechino, ma la discriminazione di genere è ancora purtroppo rimasta. Ancora oggi si chiede com'era vestita una donna che ha subito uno stupro. Ci sono due paesi all'interno dell'Unione europea che non consentono di abortire e Stati membri che non hanno ancora ratificato la Convenzione di Istanbul. In Europa le donne guadagnano il 16 % in meno dei colleghi uomini e viene considerato normale che sia la donna a sacrificare la carriera per i servizi di cura.
Per 25 anni ci si è solo riempiti la bocca di propositi. Oggi, alla vigilia della conferenza dell'ONU, chiedo che l'Europa con un'unica voce ribadisca che non accettiamo più questo immobilismo. I diritti sessuali e riproduttivi delle donne devono essere garantiti ovunque, in particolare l'accesso a metodi contraccettivi, a un aborto sicuro e legale, all'assistenza sanitaria e all'educazione nelle scuole. La parità di genere deve essere messa al centro della sfida al cambiamento climatico, perché saranno le donne a soffrirne l'impatto peggiore. Confido in lei, Commissaria, e confido in una donna che guida la Commissione europea. 
"
Alessandra MORETTI,2020-01-14,IT,Presentation of the programme of activities of the Croatian Presidency (debate),https://www.europarl.europa.eu/doceo/document/CRE-9-2020-01-14-INT-2-071-0000_IT.html,"  Alessandra Moretti (S&D).   – Signora Presidente, onorevoli colleghi, signor Presidente Plenković, Presidente von der Leyen, il mondo intorno a noi è sconvolto da guerre e tensioni e l'Europa spesso sembra immobile e irrilevante nello scenario internazionale.
Manca il coraggio di scelte nette e decise, ma sono convinta che avere una Presidente donna come Ursula von der Leyen possa contribuire a un importante cambio di passo.
Innanzitutto due scelte, secondo me, sono decisive: per quanto riguarda il quadro finanziario pluriennale, deve essere adeguato alle sfide e la proposta della Presidenza finlandese è molto al di sotto del necessario e non consentirebbe di realizzare il programma di lavoro dell'Unione europea per la quale questa ha ottenuto il nostro voto favorevole.
Il Parlamento non potrà dare il suo consenso al quadro finanziario pluriennale senza un accordo parallelo sulla riforma del sistema delle risorse proprie dell'Unione.
Il New green deal dovrà determinare una rivoluzione non solo ecologica, ma anche sociale ed economica, un grande piano di sviluppo che crei crescita sostenibile senza lasciare indietro nessuno.
Ma chiedo alla Presidenza croata di insistere sulla necessità di ... (la Presidente toglie la parola all'oratrice).
"
Alessandra MORETTI,2019-11-26,IT,EU response to extreme meteorological events and their impacts: how to protect European urban areas and their cultural heritage (debate),https://www.europarl.europa.eu/doceo/document/CRE-9-2019-11-26-INT-2-273-0000_IT.html,"  Alessandra Moretti (S&D).   – Signora Presidente, onorevoli colleghi, l'Italia intera è flagellata ormai da settimane da eventi meteorologici che stanno mettendo a rischio la tenuta stessa del paese.
Purtroppo non si tratta più di eventi straordinari ma la regolarità e la continuità di quanto sta succedendo è drammaticamente preoccupante. Il cambiamento climatico ci mette di fronte alle nostre responsabilità ma non possiamo dare tutta la colpa al cambiamento climatico, dobbiamo essere in grado di fare di più e meglio.
Vite umane, attività economiche e produttive, beni artistici e culturali di valore inestimabile: siamo di fronte a un fenomeno che colpisce il nostro paese con una durezza senza precedenti.
Nell'immediato il governo italiano ha creato per Venezia e i comuni del Polesine una zona economica speciale, in armonia con le norme europee e dimostrando sinergia tra le Istituzioni. Anche l'Europa, però, dovrà fare la sua parte, anche tramite l'attivazione degli strumenti più urgenti a disposizione, come per esempio il Fondo di solidarietà che venne attivato nel 2012 per l'Emilia Romagna.
Ma la risposta emergenziale non basta. Oggi serve una vera strategia europea per prendersi cura dei nostri territori più fragili, un piano straordinario contro il dissesto idrogeologico, per l'ammodernamento delle infrastrutture, per mettere in sicurezza tutti i nostri cittadini e per preservare il patrimonio artistico europeo.
Vorrei infine che fosse ricordato uno dei simboli di quest'Europa così fragile, la città di Venezia, che da secoli sconfigge l'impossibile: costruita sul mare e resa unica nella sua bellezza. Venezia potrà essere, se lo vorremo, il simbolo di una rinascita europea basata sulla sicurezza e sulla sostenibilità, che sappia difenderci dagli effetti negativi del cambiamento climatico e che metta in pratica tutte le azioni necessarie per invertire la rotta e bloccare definitivamente la degenerazione ambientale in atto.
Se l'Italia e l'Europa saranno in grado di salvare Venezia, questo sarà il simbolo di un'Europa che può farcela, superando ostacoli enormi, e saperlo fare poi insieme sarà un bel messaggio che diamo al mondo.
"
Alessandra MORETTI,2019-07-17,IT,Presentation of the programme of activities of the Finnish Presidency of the Council (debate),https://www.europarl.europa.eu/doceo/document/CRE-9-2019-07-17-INT-3-075-0000_IT.html,"  Alessandra Moretti (S&D).   – Signor Presidente, onorevoli colleghi, prendo la parola per un fatto molto grave che è successo oggi. 
Gentile colleghe e colleghi, oggi è venuto a mancare un grande italiano, un grande cittadino europeo, Andrea Camilleri, uno dei più autorevoli intellettuali contemporanei, tenace difensore dei valori di libertà, democrazia e giustizia, implacabile antifascista, convinto europeista, un maestro umile che ha saputo raccontare, attraverso gli episodi di Montalbano, la Sicilia, terra meravigliosa e generosa, madre di uomini straordinari come lui. 
Penso a Giovanni Falcone e a Paolo Borsellino. Grazie Maestro Camilleri per ciò che ci hai regalato e per aver rappresentato l'Italia nel mondo con la tua scrittura indimenticabile. 
"
Alessandra MORETTI,2024-02-07,IT,Need to fight the increase of antisemitism and anti-Muslim hatred (debate),https://www.europarl.europa.eu/doceo/document/CRE-9-2024-02-07-INT-3-298-0000_IT.html,"  Alessandra Moretti (S&D).   – Signora Presidente, onorevoli colleghi, c'è un pericoloso virus che è sempre più radicato nelle nostre società. Si tratta dell'odio: odio verso l'altro, verso il diverso, verso chi non la pensa come te o verso chi prega un altro Dio. È un sentimento pericoloso, spesso utilizzato con lo scopo di distogliere l'attenzione dai veri problemi attraverso fake news, alimentate talvolta dalla propaganda russa che trova sponda nella peggiore destra, in partiti come quello di Matteo Salvini.
È la stessa destra che non sa dare risposte ai veri problemi, come quello di avere un sistema sanitario efficiente, un lavoro dignitoso, una casa sopra la testa o la possibilità per i giovani di avviare una vita indipendente o di vivere liberi. Ed è lì, di fronte a quell'incapacità di trovare soluzioni, che le destre scaricano la colpa sempre su qualcun altro, sui governi che li hanno preceduti, o indirizzando sui più fragili e vulnerabili accuse strumentali e infondate.
L'odio genera odio, non aiuta le nostre imprese, non offre un futuro ai nostri figli, non risolve gli effetti del cambiamento climatico, non genera crescita né, tantomeno, pace. L'odio si combatte con una politica efficace contro razzismo e intolleranza religiosa, per costruire un futuro giusto per tutti.
"
Alessandra MORETTI,2024-02-06,IT,"The need for unwavering EU support for Ukraine, after two years of Russia’s war of aggression against Ukraine (debate)",https://www.europarl.europa.eu/doceo/document/CRE-9-2024-02-06-INT-2-116-0000_IT.html,"  Alessandra Moretti (S&D).   – Signor Presidente, onorevoli colleghi, da due anni l'Ucraina difende con coraggio il proprio territorio e i suoi cittadini dall'illegittimo attacco di Putin. In questi 24 mesi abbiamo assistito a gravissime violazioni del diritto internazionale da parte della Russia, che ha minacciato non solo la sicurezza e la stabilità europea, ma persino tutti i valori di pace e di democrazia che ne stanno alla base.
Putin pensava che l'Ucraina si sarebbe accartocciata su sé stessa. Invece, la determinazione del suo popolo e il fermo sostegno europeo non l'hanno permesso. Dal primo giorno, tutte le istituzioni europee si sono schierate al fianco della resistenza ucraina. Un sostegno concreto, che si è tradotto in 80 miliardi tra assistenza umanitaria, finanziaria e militare. L'Europa è decisa a schierarsi per la difesa della democrazia e non lascerà l'Ucraina sola contro un dittatore senza scrupoli come Putin. E questo nonostante il tentativo di qualche leader sovranista, amico del governo italiano, di bloccare le risorse necessarie.
Non basta, cari colleghi, sostenere concretamente il popolo ucraino: va difeso lo Stato di diritto in Europa, dove c'è ancora chi pensa di calpestare la libertà e i diritti civili nell'indifferenza generale.
"
