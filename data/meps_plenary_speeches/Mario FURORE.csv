MP,Date,Language,Title,Url,Content
Mario FURORE,2023-11-20,IT,"Children first - strengthening the Child Guarantee, two years on from its adoption - Reducing inequalities and promoting social inclusion in times of crisis for children and their families (joint debate – International Day of the Rights of the Child)",https://www.europarl.europa.eu/doceo/document/CRE-9-2023-11-20-INT-1-058-0000_IT.html,"  Mario Furore (NI).   – Signora Presidente, onorevoli colleghi, come Movimento Cinque Stelle sosteniamo la risoluzione sul rafforzamento dei sistemi di garanzia per i bambini vulnerabili. 
Questo è un tema a noi caro e infatti vorrei portare all'attenzione dell'Europa il caso di 207 famiglie italiane che aspettano da anni di adottare dei bambini bielorussi. Si tratta di orfani che vivono in istituti ma che vengono ospitati da famiglie italiane nei cosiddetti soggiorni di risanamento dopo il disastro di Chernobyl. 
Nel corso degli anni si sono creati legami indissolubili che hanno spinto molte famiglie ad avviare le pratiche di adozione. Ma per un problema burocratico, dal 2020 questo processo si è fermato. Senza una lettera di garanzia sul benessere dei minori, questi bambini non possono abbracciare i loro nuovi familiari. 
Auspico che la Commissione europea si attivi per sbloccare la situazione: la ragion di Stato non può cancellare la felicità dei bambini. 
"
Mario FURORE,2023-11-08,IT,Conclusions of the European Council meeting of 26-27 October 2023 - Humanitarian crisis in Gaza and the need for a humanitarian pause (joint debate - Conclusions of the European Council and the humanitarian crisis in Gaza and the need for a humanitarian pause),https://www.europarl.europa.eu/doceo/document/CRE-9-2023-11-08-INT-1-099-0000_IT.html,"  Mario Furore (NI).   – Signora Presidente, onorevoli colleghi, questa che vedete è l'agenda dell'ultimo Consiglio europeo, ma su nessuno di questi punti i leader europei hanno trovato un accordo e hanno rinviato le decisioni al prossimo consiglio di dicembre.
Questo che cosa vuol dire? Che sul patto asilo e migrazione c'è il veto dell'Ungheria di Orbán e dei sovranisti; sulla riforma del patto di stabilità c'è un muro da parte dei falchi dell'austerity; e sulla politica estera c'è troppa timidezza, perché non si dice con coraggio ""no alla guerra, sì a soluzioni diplomatiche"", in Ucraina e in Medio Oriente. Su tutti questi fronti l'Europa balbetta, perché invece ringhiano le sovranità nazionali.
I cittadini invece si aspettano da noi molto di più, si aspettano un'Europa più forte, più unita e più coraggiosa; un'Europa che promuova gli investimenti e che sostenga i cittadini più bisognosi.
I cittadini vogliono un'Europa della pace, perché senza pace non c'è benessere, senza pace non c'è futuro e in questo, come Europa, siamo in colpevole ritardo.
"
Mario FURORE,2023-07-12,IT,State of the SME Union (debate),https://www.europarl.europa.eu/doceo/document/CRE-9-2023-07-12-INT-3-236-0000_IT.html,"  Mario Furore (NI).   – Signora Presidente, onorevoli colleghi, questo è un momento storico delicato: siamo chiamati a scegliere tra un modello di sviluppo basato sui grandi colossi o a sostenere in modo efficace un modello di sviluppo europeo che metta al centro l'uomo e il rispetto dell'ambiente.
Le PMI sono al centro di questo modello di sviluppo e per questo dobbiamo sostenerle, innanzitutto semplificando la legislazione vigente; l'eccessiva burocrazia e le normative complesse rappresentano un ostacolo significativo per piccole imprese.
In secondo luogo, dobbiamo peraltro promuovere l'innovazione e la digitalizzazione nelle PMI; è nostro compito fornire incentivi finanziari a supporto delle PMI per adottare tecnologie digitali e migliorare la loro produttività e competitività.
Inoltre dovremmo incentivare le PMI a collaborare per formare le cosiddette reti di imprese; la collaborazione tra imprese, infatti, può favorire la condivisione delle risorse, l'accesso a nuovi mercati e la creazione di sinergie positive.
Un altro aspetto cruciale è quello di garantire un accesso più agevole al credito per le PMI; le imprese più piccole spesso trovano difficoltà nell'ottenere finanziamenti dalle banche tradizionali e ad accedere a fondi messi a disposizione dal bilancio europeo.
Infine dovremmo rafforzare la formazione imprenditoriale e professionale.
Questi sono i nostri obiettivi, questo è il modello di sviluppo che vogliamo.
"
Mario FURORE,2023-07-12,IT,Putting the European economy at the service of the middle class (debate),https://www.europarl.europa.eu/doceo/document/CRE-9-2023-07-12-INT-3-293-0000_IT.html,"  Mario Furore (NI).   – Signor Presidente, onorevoli colleghi, negli ultimi tempi stiamo assistendo a un progressivo deterioramento della classe media, non solo in termini di potere d'acquisto ma anche in termini di risparmio e investimenti. La crisi della classe media è dovuta principalmente alla globalizzazione.
Stiamo assistendo alla progressiva polarizzazione tra coloro che lavorano ma sono a rischio di marginalità e un ristretto gruppo di individui che hanno registrato una crescita spettacolare dei loro redditi da lavoro e da capitale. Ora è il momento di chiederci verso quale forma di sviluppo vogliamo andare.
Le nostre politiche per il futuro hanno l'obiettivo di una trasformazione ecologica e digitale e questa deve essere conseguita proprio grazie alla capacità di adattamento della classe media. La difesa dei valori dell'UE passa attraverso un sostegno attivo alla sua classe media.
Dobbiamo mettere in atto politiche pubbliche innovative legate alla formazione, al sostegno, allo sviluppo sostenibile, capace di ridurre le diseguaglianze e l'insicurezza con politiche di crescita e di protezione, in un contesto di economia e società che devono rimanere interdipendenti.
"
Mario FURORE,2023-06-14,IT,Make Europe the place to invest (debate),https://www.europarl.europa.eu/doceo/document/CRE-9-2023-06-14-INT-3-227-0000_IT.html,"  Mario Furore (NI).   – Signora Presidente, onorevoli colleghi, da anni l'Europa vive in una situazione di stagnazione negli investimenti legati all'innovazione. La necessità di migliorare l'efficienza energetica continua a svolgere il ruolo di propulsore chiave. Il sistema bancario però deve supportare le aziende europee e dobbiamo semplificare le regole per le nostre aziende, in primis per le PMI, che sono il cuore pulsante della nostra economia. 
Dobbiamo poi tutelare le eccellenze europee dall'infiltrazione di investitori di paesi terzi che rischiano di svalorizzare i nostri asset. Elaborare poi piani di aiuti per le imprese nei settori chiave e dobbiamo anche garantire la tutela per i nostri lavoratori. Occorre un approccio coordinato per incentivare le nostre aziende ad investire affinché l'Europa possa poi mantenere e incrementare il suo ruolo a livello mondiale nella politica ambientale e soprattutto per costruire un livello principale nel comparto tecnologico, nell'eccellenza dei suoi prodotti industriali e anche artigianali. 
"
Mario FURORE,2023-06-13,IT,Batteries and waste batteries (debate),https://www.europarl.europa.eu/doceo/document/CRE-9-2023-06-13-INT-2-378-0000_IT.html,"  Mario Furore (NI).   – Signora Presidente, onorevoli colleghi, l'accordo raggiunto con il Consiglio indica la strada giusta su cui muoversi e sono felice di sostenerlo. È stato stimato che nel 2027 i paesi europei potrebbero coprire il 100 % della domanda di batterie al litio per i veicoli elettrici con fabbriche locali. Per questo obiettivo abbiamo però bisogno di un passo in più: garantire che l'industria europea diventi autosufficiente nella produzione di batterie e sia al primo posto per il riutilizzo e il riciclo dei materiali. 
Il progetto European Battery Innovation è un primo passo per renderci indipendenti dall'attuale dominio asiatico ed è particolarmente urgente e importante per noi definire al meglio e rapidamente una nuova politica industriale accompagnata da incentivi e finanziamenti alle imprese. Dobbiamo sostenere l'innovazione tecnologica e la costruzione di una catena del valore delle batterie all'interno dell'UE. Il potenziale europeo è enorme ed è nostro compito rafforzare le filiere europee legate al mercato delle batterie. 
"
Mario FURORE,2023-05-09,IT,"This is Europe - Debate with the Chancellor of Germany, Olaf Scholz (debate)",https://www.europarl.europa.eu/doceo/document/CRE-9-2023-05-09-INT-2-086-0000_IT.html,"  Mario Furore (NI).   – Signora Presidente, signor Cancelliere Scholz, come Movimento 5 Stelle abbiamo un'idea molto chiara sull'Europa del futuro: più verde, più solidale e soprattutto libera da guerre.
Su questi temi il suo Paese fa i compiti a casa, pensiamo al salario minimo e al piano da mille miliardi di euro per le rinnovabili, ma a Bruxelles ha un atteggiamento molto diverso che impedisce a tutti gli altri Stati di fare gli stessi progressi fatti in Germania.
Penso alla riforma del patto di stabilità. La posizione del suo governo, espressa più volte dal suo Ministro delle finanze, è un tuffo nel passato che ci riporta agli anni bui dell'austerity, quando i decimali del PIL erano più importanti della vita delle persone.
Senza risorse nuove gli Stati membri non potrebbero mai rispettare gli obiettivi europei del New Green Deal e della transizione sostenibile. Gli investimenti verdi, quindi, vanno esclusi dal nuovo calcolo del patto.
Infine, una riflessione. Oggi siamo tutti riuniti qui a parlare di futuro dell'Europa, ma non ci può essere futuro senza un presente di pace.
Serve subito un'azione diplomatica europea che metta fine alla guerra in Ucraina. La pace si costruisce con il dialogo e non con le armi, che peraltro non vanno finanziate con i fondi europei.
"
Mario FURORE,2023-01-18,IT,Conclusions of the European Council meeting of 15 December 2022 (continuation of debate),https://www.europarl.europa.eu/doceo/document/CRE-9-2023-01-18-INT-3-031-0000_IT.html,"  Mario Furore (NI).   – Signora Presidente, Commissari, onorevoli colleghi, sull'attuale crisi energetica, come Movimento 5 Stelle avremmo preferito più coraggio e più ambizione da parte di questa Unione. 
Il tetto al prezzo del gas è difficilmente realizzabile e mancano gli investimenti necessari per sostituire il gas con un mix di politiche basate sulle rinnovabili e il risparmio energetico. Non basta sostituire il gas russo con quello del Qatar o dell'Algeria, regimi che peraltro non sono pienamente democratici. Questo per dire che poi tutto va bene, perché invece alla prima crisi saranno i cittadini e le imprese a pagarne il conto. 
Presidente, Next Generation EU è stato un successo, ve lo riconosciamo, ce lo riconosciamo, in un periodo difficile come quello della pandemia, abbiamo garantito coesione sociale e rilanciato gli investimenti nei settori chiave come la transizione verde e l'innovazione tecnologica. 
È evidente che la riforma degli aiuti di Stato non basta, serve un nuovo recovery, cosa peraltro proposta dal nostro presidente Giuseppe Conte. Un recovery basato e costituito sull'energia. Solo in questo modo le nostre imprese non saranno vittime di questo rincaro dei prezzi e saranno tra l'altro più competitive, quando saranno a gara con le imprese americane e asiatiche. 
Al prossimo Consiglio europeo pensiamo a costruire l'Europa del futuro, più forte, più verde, più giusta.
"
Mario FURORE,2022-12-12,IT,"Addressing persistent challenges in the aviation sector and the impacts on passengers, workers, capacity and safety (debate)",https://www.europarl.europa.eu/doceo/document/CRE-9-2022-12-12-INT-1-186-0000_IT.html,"  Mario Furore (NI).   – Signora Presidente, onorevoli colleghi, le problematiche che attanagliano in questo momento il settore aeroportuale sono innanzitutto legate a una politica dell'occupazione che non è stata in grado di tutelare i lavoratori durante la pandemia.
Migliaia di dipendenti sono stati licenziati e ora le compagnie aeree e le società aeroportuali faticano a ripristinare il personale mancante, sovraccaricando di lavoro quello in forza.
Questa situazione è preoccupante perché può mettere a rischio la sicurezza dei viaggiatori. Adesso che l'inverno più rigido si avvicina, con le difficoltà poi legate al maltempo, stiamo già assistendo a ritardi e difficoltà della carenza di personale.
Inoltre la carenza di personale di terra, che si è ridotto del 29 %, sta comportando mancanze nelle operazioni necessarie al funzionamento degli aeroporti, che ricadono principalmente nella gestione dei bagagli, oppure dell'assistenza da fornire, ad esempio, alle persone disabili. Questo è inaccettabile!
L'Unione europea dovrebbe essere al primo posto nella tutela dei viaggiatori e dei lavoratori. Muoviamoci, grazie!
"
Mario FURORE,2022-11-23,IT,"Legal protection for rainbow families exercising free movement, in particular the Baby Sara case (debate)",https://www.europarl.europa.eu/doceo/document/CRE-9-2022-11-23-INT-3-306-0000_IT.html,"  Mario Furore (NI).   – Signor Presidente, onorevoli colleghi, siamo di fronte a una tragica situazione, dove la burocrazia non riconosce la realtà nella nostra società. 
È paradossale che, nonostante i diritti riconosciuti nei trattati, in Unione europea non si riesca ancora a intervenire in modo efficace per tutelare i cittadini, incluse le famiglie arcobaleno.
La vita, la famiglia e l'amore nascono e si creano al di là degli schemi ideologici che certi politici vogliono imporre ed è nostro dovere che abusi e discriminazioni come quelli avvenuti in Bulgaria e in Polonia non avvengano mai più. E attenzione, in Italia non andiamo meglio, perché con i decreti Salvini abbiamo esattamente gli stessi problemi e ci troviamo nella situazione in cui i tribunali devono intervenire per riconoscere i diritti delle famiglie arcobaleno.
È ora che l'Unione europea si doti di regole comuni sul riconoscimento delle unioni e della genitorialità, non possiamo permetterci che esistano cittadini discriminati, a cui viene impedito il diritto di viaggiare, di avere una copertura sanitaria comune o, addirittura, la cittadinanza europea.
Viviamo in un'Europa libera dove i diritti di ciascuno contano, facciamolo davvero e in fretta.
"
Mario FURORE,2022-10-19,IT,Whitewashing of the anti-European extreme right in the EU (topical debate),https://www.europarl.europa.eu/doceo/document/CRE-9-2022-10-19-INT-3-157-0000_IT.html,"  Mario Furore (NI).   – Signor Presidente, onorevoli colleghi, tutti ricordiamo purtroppo in quest'Aula l'ex eurodeputato Lorenzo Fontana che indossava una maglietta pro Putin. Oggi Fontana, che ha definito peraltro ""schifezze"" le coppie gay, è la terza carica dello Stato italiano. Non andiamo meglio al Senato, perché la seconda carica dello Stato, La Russa, mostra in televisione la propria collezione di busti di Mussolini, che tiene in casa.
La responsabilità di tutto questo ha un nome e un cognome ed è quello del Partito popolare europeo. Per qualche poltrona in più, il partito che fu di De Gasperi, Adenauer e Schuman, i padri fondatori di questa Europa, oggi rinnega la propria identità e si allinea con chi esprime politiche euroscettiche, nazionaliste e xenofobe. Questo virus arriverà anche purtroppo qui dentro alle istituzioni europee. Domani gli esponenti di estrema destra siederanno in Consiglio, probabilmente diventeranno anche commissari europei. Quanti danni faranno al progetto europeo, mi chiedo.
E allora, Presidente, questo Parlamento, unito, isoli l'estrema destra e difenda i valori europei, come farà il Movimento 5 Stelle in Europa e in Italia.
"
Mario FURORE,2022-10-18,IT,Commission Work Programme 2023 (debate),https://www.europarl.europa.eu/doceo/document/CRE-9-2022-10-18-INT-2-226-0000_IT.html,"  Mario Furore (NI).   – Signor Presidente, onorevoli colleghi, l'Unione europea è di fronte alla sua più grande sfida, quella della revisione della sua governance economica. 
Il patto di stabilità ha mostrato negli anni le sue debolezze e non risponde più alle esigenze dei cittadini europei. È arrivato il momento di una profonda riforma che archivi l'austerità una volta per tutte e favorisca gli investimenti verdi e la transizione sostenibile ed energetica, che sono peraltro necessari per raggiungere quegli obiettivi che ci siamo fissati proprio in quest'Aula.
Notiamo tuttavia con rammarico che, nel programma di lavoro della Commissione, mancano anche quest'anno interventi per una piena uguaglianza delle persone LGBTQ+, una promessa fatta dalla Presidente Ursula von der Leyen proprio qui nel 2020. La paternità e persino l'unione di molte coppie gay non vengono riconosciute ovunque in Europa e questa è un'ingiustizia alla quale dobbiamo subito rimediare.
Aspetto quindi che la Commissione europea presenti al più presto un'iniziativa legislativa per difendere i diritti di tutti. Basta con le discriminazioni.
"
Mario FURORE,2022-06-22,IT,"Preparation of the European Council meeting of 23-24 June 2022, including the meeting with Western Balkan leaders on 23 June - Candidate status of Ukraine, the Republic of Moldova and Georgia (debate)",https://www.europarl.europa.eu/doceo/document/CRE-9-2022-06-22-INT-1-096-0000_IT.html,"  Mario Furore (NI).   – Signor Presidente, onorevoli colleghi, Presidente von der Leyen, come diceva Nelson Mandela ""la pace è un sogno e può diventare realtà"", ma per costruirla bisogna essere capaci di sognare. 
Le atrocità compiute dall'esercito russo in Ucraina sono enormi e noi europei non lo dimenticheremo mai, ma per evitare nuove e ben più gravi atrocità serve adesso la pace. Dopo quattro mesi di guerra è tempo di voltare pagina. Il prossimo Consiglio europeo promuova un'escalation diplomatica che porti prima al cessate il fuoco e infine al negoziato di pace. Trasformiamo i sogni in realtà. 
Presidente, per i distratti e per chi è in malafede, ripeto ancora una volta che il Movimento 5 Stelle è europeista e atlantista e dice sì al processo di adesione di Ucraina, Moldavia e Georgia, ma non dimentichiamoci delle legittime aspirazioni dei tanti cittadini dell'Albania e dei Balcani che aspettano da anni una risposta. 
L'Unione europea è oggi la speranza di pace per milioni di cittadini nel mondo ed è faro di benessere, solidarietà e diritti, non dimentichiamolo mai. 
"
Mario FURORE,2022-06-07,IT,"Binding annual greenhouse gas emission reductions by Member States (Effort Sharing Regulation) - Land use, land use change and forestry (LULUCF) - CO2 emission standards for cars and vans (joint debate – Fit for 55 (part 2))",https://www.europarl.europa.eu/doceo/document/CRE-9-2022-06-07-INT-2-194-0000_IT.html,"  Mario Furore (NI).   – Signor Presidente, onorevoli colleghi, signor Commissario, l'auto elettrica è il futuro, l'auto a benzina e quella diesel il passato. Fra qualche anno la maggior parte dei cittadini avrà un polo di ricarica sotto casa, mentre il motore a combustione sarà solo il ricordo di una fotografia ingiallita.
Questo è un bene per il nostro pianeta e per le future generazioni, ma anche per le nostre tasche, perché potremo fare il pieno grazie ai pannelli solari installati sul tetto delle case.
Questo è un bene anche per la nostra Europa, che finalmente non sarà più dipendente dai paesi produttori di petrolio e potrà contare sulle proprie risorse energetiche, come il sole, il vento e tutte le energie rinnovabili che sono infinite e pulite.
Dobbiamo essere visionari, come lo è il Movimento 5 Stelle da quando è nato, e dire un forte sì allo stop alla vendita delle auto a benzina e diesel a partire dal 2035. Al contempo, abbiamo una responsabilità enorme che non possiamo tradire verso tutte quelle piccole e medie imprese del settore automobilistico e dell'autotrasporto che, in particolare in Italia, danno lavoro a migliaia di persone. 
Non dobbiamo lasciare nessuno indietro. Ecco perché serve quanto prima un fondo europeo che possa mitigare l'eventuale impatto occupazionale di questa transizione verso la mobilità sostenibile. Questa è la strada giusta da seguire: più auto elettriche, più piste ciclabili, più trasporti pubblici efficienti, meno emissioni nocive e meno morti per smog. Finalmente oggi possiamo dire: benarrivata Europa nel futuro!
"
Mario FURORE,2022-05-03,IT,Impact of Russian illegal war of aggression against Ukraine on the EU transport and tourism sectors (debate),https://www.europarl.europa.eu/doceo/document/CRE-9-2022-05-03-INT-2-347-0000_IT.html,"  Mario Furore (NI).   – Signor Presidente, onorevoli colleghi, prima la pandemia, adesso la guerra in Ucraina, il settore dei trasporti e quello del turismo sono di nuovo in uno stato di grave sofferenza e con l'aumentare dei costi energetici che si riflettono sull'aumento del prezzo dei biglietti anche viaggiare sta diventando impossibile per molte famiglie. L'inflazione galoppante nei trasporti e nel turismo rischia di creare nuove forme di povertà e solitudini che noi dobbiamo impedire. 
Per questo noi reiteriamo alla Commissione europea la richiesta di istituire un fondo ad hoc sul turismo per sostenere le imprese turistiche che danno lavoro a milioni di cittadini in tutta Europa. E desidero lanciare anche un altro appello: le giuste sanzioni che hanno colpito la Bielorussia per il suo coinvolgimento nella guerra in Ucraina hanno avuto un effetto boomerang. Migliaia di bambini bielorussi in riabilitazione non possono raggiungere l'Italia e i paesi europei. Bisogna intervenire consentendo voli umanitari e proteggendo tutti i minori che desiderano ricongiungersi con le loro famiglie in Europa. Apriamo gli occhi sulle macerie che sta provocando questa guerra. 
"
Mario FURORE,2022-04-04,IT,Use of vehicles hired without drivers for the carriage of goods by road (debate),https://www.europarl.europa.eu/doceo/document/CRE-9-2022-04-04-INT-1-121-0000_IT.html,"  Mario Furore (NI).   – Signora Presidente, onorevoli colleghi, a volte le buone intenzioni nascondono rischi.
Dobbiamo utilizzare i veicoli più rispettosi dell'ambiente, e questo per conseguire quegli obiettivi climatici che ci siamo dati qui in UE, e certamente il noleggio è uno strumento utile alle imprese per gestire quei picchi di domanda temporanei. Ma dobbiamo vigilare perché questa direttiva non si trasformi in uno strumento per aggirare la normativa sul cabotaggio.
Il pacchetto Mobilità ha messo in luce come in Europa siano ancora fortemente presenti i rischi di una concorrenza sleale nel settore dell'autotrasporto e a farne le spese sono i piccoli operatori e, ancora troppo spesso, i conducenti, che sono vittime di dumping e di condizioni di lavoro difficili.
Quindi bene che il Consiglio abbia messo a punto un testo che consenta agli Stati membri una certa flessibilità nell'attuazione: ma dobbiamo restare vigili per garantire che questo testo non comprometta ulteriormente il mercato dell'autotrasporto.
"
Mario FURORE,2022-02-14,IT,Activities of the European Ombudsman – annual report 2020 (debate),https://www.europarl.europa.eu/doceo/document/CRE-9-2022-02-14-INT-1-117-0000_IT.html,"  Mario Furore (NI).   – Signora Presidente, onorevoli colleghi, ringrazio la relatrice e il Mediatore europeo per il lavoro svolto.
Nel corso degli anni le raccomandazioni e il ruolo del Mediatore hanno avvicinato i cittadini alle istituzioni, ma restano ancora passi importanti da fare. Ancora troppo spesso le istituzioni, gli organi e gli organismi dell'UE non rispettano in modo pieno e uniforme le raccomandazioni della Mediatrice, penso in particolare a quella sulla trasparenza. La piena trasparenza in tutte le fasi del processo legislativo dell'UE è essenziale per promuovere i diritti democratici dei cittadini, così come è necessaria per prevenire conflitti di interesse e casi di corruzione.
In particolare, le istituzioni in prima linea dell'UE durante la pandemia avrebbero dovuto agire in massima trasparenza. È inaccettabile che ancora oggi il prezzo di acquisto dei vaccini e delle pillole anti-COVID sia segreto. I cittadini europei devono sapere quanto l'Unione europea ha pagato e quindi come ha negoziato con Big Pharma. Ne va della nostra credibilità. Per questo vorrei che la Commissione ascolti la Mediatrice e renda pubblici i messaggi tra il suo Presidente, Ursula von der Leyen, e il CEO della Pfizer.
"
Mario FURORE,2021-11-22,IT,The revision of the Financial Regulation in view of the entry into force of the 2021-2027 multiannual financial framework (debate),https://www.europarl.europa.eu/doceo/document/CRE-9-2021-11-22-INT-1-104-0000_IT.html,"  Mario Furore (NI).   – Signora Presidente, onorevoli colleghi, il regolamento finanziario è il motore dell'Unione europea e senza di questo la macchina amministrativa e politica si ferma.
Noi non possiamo permetterci battute d'arresto e dobbiamo fare in modo che i principi fondamentali dell'UE siano parte attiva di questo regolamento. Il carburante che fa muovere l'Europa è e deve essere la tutela dello Stato di diritto e un controllo democratico e trasparente dell'uso di questi fondi.
Nostra alleata in questo processo è la digitalizzazione. Con questa potremo controllare la spesa dei fondi europei e potremmo garantire la comunicazione tra la Commissione europea e gli Stati membri. Potremo combattere le frodi e anche gli abusi che purtroppo dilagano in tutta Europa. Facciamo di più anche sul conflitto di interesse, nuovo male oscuro europeo. L'Unione europea ha grandi sfide davanti a sé e solo con trasparenza e regole chiare e verificabili possiamo metterla al servizio dei cittadini.
"
Mario FURORE,2021-10-20,IT,Preparation of the European Council meeting of 21-22 October 2021 (debate),https://www.europarl.europa.eu/doceo/document/CRE-9-2021-10-20-INT-3-046-0000_IT.html,"  Mario Furore (NI).   – Signora Presidente, onorevoli colleghi, l'aumento del prezzo del gas del 250 per cento da gennaio a oggi è una mazzata per l'economia, per le imprese, per quei milioni di cittadini che si troveranno davanti a un bivio: pago le bollette o spengo i riscaldamenti?
Questo è un problema che colpisce tutta l'Europa, nessuno escluso, e a un problema europeo si risponde con soluzioni europee. La Commissione finora si è dimostrata debole e indecisa, tocca al Consiglio europeo mettere in campo misure incisive, come quella di una centrale di stoccaggio comune, una proposta del governo italiano e spagnolo che va accolta.
Inoltre, dobbiamo accelerare sulle eco-energie e liberarci una volta per sempre dalle fonti fossili. Il Movimento 5 Stelle propone un superbonus europeo, perché ogni watt risparmiato è un investimento per imprese e cittadini. Se l'Europa crede davvero nel Green Deal, deve contribuire a finanziare con risorse europee gli sforzi degli Stati membri per la riqualificazione energetica delle case dei loro cittadini. Inoltre, l'Unione deve inserire il superbonus europeo fra quelle politiche di investimento che meritano lo scorporo dal patto di stabilità e crescita. Basta vincoli di bilancio, investiamo nel futuro dei cittadini.
"
Mario FURORE,2021-10-19,IT,General budget of the European Union for the financial year 2022 - all sections (debate),https://www.europarl.europa.eu/doceo/document/CRE-9-2021-10-19-INT-2-195-0000_IT.html,"  Mario Furore (NI).   – Signora Presidente, onorevoli colleghi, la crisi del Coronavirus ci ha insegnato che solo con politiche ambiziose, come il Recovery, si possono raggiungere risultati importanti nell'interesse dei cittadini.
Per questo motivo non possiamo che essere delusi dai tagli proposti dal Consiglio ai programmi per l'innovazione, gli investimenti strategici, quelli sulla sicurezza interna e per la lotta al cambiamento climatico. Addirittura si riducono i fondi dei programmi per la salute e per la protezione civile.
Che messaggio diamo come istituzioni europee ai cittadini? Certo, occorre evitare sprechi e ridurre le spese amministrative analizzando il bilancio europeo voce per voce, ma dobbiamo garantire che le priorità dei cittadini siano finanziate adeguatamente.
Il Movimento 5 Stelle propone la creazione di una voce specifica in seno al bilancio dell'UE per finanziare il settore turistico. Serve un fondo ad hoc che rilanci il settore messo in ginocchio durante la crisi pandemica. Milioni di famiglie europee dipendono e vivono grazie al turismo; è arrivato il momento di dare loro delle risposte.
"
Mario FURORE,2021-10-06,IT,The state of play on the submitted RRF recovery plans awaiting approval (debate),https://www.europarl.europa.eu/doceo/document/CRE-9-2021-10-06-INT-3-250-0000_IT.html,"  Mario Furore (NI).   – Signor Presidente, onorevoli colleghi, signor Commissario Gentiloni, il Recovery Fund è la più grande scommessa politica europea degli ultimi trent'anni: sostiene la transizione ambientale, aiuta giovani e imprese nella riconversione digitale e crea sviluppo nei territori del Sud, che hanno un ritardo infrastrutturale enorme da colmare. I cittadini credono nel Recovery Fund, non deludiamoli!
Chiedo però alla Commissione europea di essere rigorosa nel valutare la realizzazione di tutti questi progetti e di essere rigorosa nel rispetto dei valori europei. Non possiamo permettere che i fondi europei vengano utilizzati per politiche contrarie ai principi dei trattati e questo vale soprattutto per Polonia e Ungheria, dove lo Stato di diritto è continuamente sotto attacco. Se siamo tenaci e uniti riusciamo a ottenere delle vittorie. Stiamo costruendo un futuro nuovo e noi lottiamo per non lasciare indietro nessun cittadino europeo.
"
Mario FURORE,2021-10-05,IT,Assessing the Union’s measures for the EU tourism sector as the end of the Summer season nears (debate),https://www.europarl.europa.eu/doceo/document/CRE-9-2021-10-05-INT-2-343-0000_IT.html,"  Mario Furore (NI).   – Signora Presidente, onorevoli colleghi, oggi dobbiamo poter valutare se gli strumenti messi a disposizione del settore turistico hanno consentito alle nostre imprese di reggere alla crisi provocata dalla pandemia.
I dati ci mostrano una lieve ripresa del settore, anche se sono mancati turisti extraeuropei, ma ovviamente siamo ben lontani dai dati del 2019. Quello che mi preme capire è se siamo stati realmente efficaci nella tutela delle nostre imprese. L'accesso al sostegno è spesso gravoso soprattutto per le piccole e medie imprese.Occorre uno strumento agile e mirato. Da anni, anche in tempi non sospetti, in Parlamento chiedevamo un forte sostegno dedicato al settore, un fondo ad hoc. 
Questa crisi ci ha dimostrato che abbiamo bisogno di una risposta coerente e rapida per sostenere un settore fondamentale per l'economia della nostra Europa. Dobbiamo cogliere questa opportunità per ripensare a una politica europea per il settore. Non possiamo più perdere tempo.
"
Mario FURORE,2021-10-04,IT,"EU Road Safety Policy Framework 2021-2030 – Recommendations on next steps towards ""Vision Zero"" (debate)",https://www.europarl.europa.eu/doceo/document/CRE-9-2021-10-04-INT-1-158-0000_IT.html,"  Mario Furore (NI).   – Signor Presidente, onorevoli colleghi, l'obiettivo che ci siamo posti per il 2050 è ambizioso e purtroppo dobbiamo ricordare che non siamo riusciti a raggiungere l'obiettivo del 2020 di dimezzare i morti su strada e capire quali siano le debolezze da correggere. 
Alcuni paesi sono in ritardo nell'attuazione delle misure da prendere, e a farne le spese sono le fasce più deboli della popolazione, anziani in primis. Abbiamo ancora molto da fare. Innanzitutto dobbiamo concentrarci sulla prevenzione, che passa attraverso l'educazione, la formazione, la messa in sicurezza delle infrastrutture. Dobbiamo potenziare le infrastrutture e adeguarle a una nuova idea di sicurezza stradale che si avvalga dell'evoluzione tecnologica e delle nuove modalità di spostamento delle aree urbane.
Concludo dicendo che è il momento di ripensare alla mobilità a misura d'uomo, mettendo le persone al centro delle politiche. Abbiamo ancora molta strada da fare. È tempo di iniziare.
"
Mario FURORE,2021-07-06,IT,Connecting Europe Facility - Streamlining measures for the realisation of the TEN-T - Railway safety and signalling: Assessing the state of play of the ERTMS deployment (debate),https://www.europarl.europa.eu/doceo/document/CRE-9-2021-07-06-INT-2-071-0000_IT.html,"  Mario Furore (NI).   – Signor Presidente, onorevoli colleghi, Commissaria, i cittadini europei chiedono trasporti efficienti, veloci e sostenibili. È questa la strada per collegare l'Europa ed è su questi obiettivi che i 30 miliardi che l'Unione europea stanzia devono essere spesi. 
Ci sono però molte luci e anche ombre. Sono positivi gli investimenti sulla digitalizzazione e il rafforzamento dei corridoi che dal Nord Europa portano al Sud Italia, ma avremmo voluto una maggiore ambizione sulla decarbonizzazione delle reti energetiche chiudendo la porta al gas e aprendola alle rinnovabili. 
Inoltre, mi chiedo come mai il Parlamento europeo continui a ignorare le critiche della Corte dei conti europea al progetto TAV Torino-Lione, sui ritardi vergognosi, sulle previsioni di traffico gonfiate e le conseguenze dannose sull'ambiente. Il finanziamento di quest'opera, incluso nell'accordo che votiamo oggi, è un autogol che non può lasciarci indifferenti. 
Concludo dicendo che, piuttosto che concentrarci su opere che abbiano un reale valore aggiunto, servono opere ai cittadini e non cattedrali nel deserto.
"
Mario FURORE,2021-05-18,IT,The right of information of the Parliament regarding the ongoing assessment of the national recovery and resilience plans (debate),https://www.europarl.europa.eu/doceo/document/CRE-9-2021-05-18-INT-2-016-0000_IT.html,"  Mario Furore (NI).   – Signora Presidente, Commissario Gentiloni, onorevoli colleghi, ringrazio la Commissione per la condivisione dei documenti, come stabilito dal regolamento sullo strumento per la ripresa e la resilienza.
Tuttavia vorrei sollevare un punto che mi sta a cuore per ciò che riguarda la trasparenza: la trasparenza dovrebbe essere garantita soprattutto ai cittadini europei. Questi piani sono essenziali per i cittadini e non dobbiamo dimenticare che sono loro il miglior strumento di scrutinio e controllo che abbiamo sulla spesa pubblica.
Noi possiamo valutare grazie alla documentazione fornita se gli obiettivi e i vincoli siano rispettati ma è soprattutto nostro dovere garantire la massima trasparenza per i cittadini, che sono i veri contribuenti e i veri beneficiari di questo strumento.
Chiedo quindi alla Commissione uno sforzo in tal senso: fornire più informazioni possibili anche ai cittadini, perché questo piano sia davvero una ripartenza per l'Unione.
"
Mario FURORE,2021-04-28,IT,Rail passengers' rights and obligations (debate),https://www.europarl.europa.eu/doceo/document/CRE-9-2021-04-28-INT-3-349-0000_IT.html,"  Mario Furore (NI).   – Signora Presidente, onorevoli colleghi, ringrazio il relatore e il Consiglio per aver trovato un buon accordo. Certo, non il miglior accordo possibile, soprattutto per quanto riguarda la tutela dei viaggiatori disabili, ma almeno un primo passo verso una mobilità realmente inclusiva lo abbiamo fatto. Restano ancora alcuni importanti passi da fare per garantire la reale parità di accesso ai viaggi in treno.
Abbiamo ridotto a 24 ore il preavviso per richiedere assistenza speciale: questo è ancora troppo. Le grandi stazioni, i nodi cruciali dovrebbero avere un'assistenza immediata. In Italia già avviene ma questo deve essere possibile ovunque. Inoltre alcuni Stati Membri hanno fatto pressione sul proprio diritto di posticipare tale disposizione al giugno 2026 e non possiamo più concedere periodi di transizione se non per questioni meramente tecniche.
Dobbiamo garantire il riconoscimento delle disabilità anche nei viaggi internazionali che si svolgono in parte al di fuori dell'Unione europea – manca una formazione specifica per il personale – e abbiamo perso una buona occasione per estendere questi diritti ai trasporti urbani e suburbani.
Voglio ribadire: questo è e deve rimanere il primo passo per fornire parità di accesso ai trasporti alle persone con disabilità. Non dobbiamo però fermarci qui.
"
Mario FURORE,2020-10-06,IT,Conclusions of the Special European Council meeting of 1 and 2 October 2020 - Preparation of the European Council meeting of 15 and 16 October 2020 (debate),https://www.europarl.europa.eu/doceo/document/CRE-9-2020-10-06-INT-2-025-0000_IT.html,"  Mario Furore (NI).   – Signor Presidente, onorevoli colleghi, su una cosa sicuramente l'Europa primeggia nel mondo: il tempo impiegato dai sui leader nel discutere. Bene, ma alla fine vanno prese decisioni, perché i cittadini si aspettano decisioni e purtroppo noi, ancora una volta, siamo costretti qui a commentare le troppe indecisioni del Consiglio.
Mi riferisco, ad esempio, alla risposta europea alla crisi sanitaria ed economica. Le minacce dei paesi egoisti di rallentare Next Generation EU sono inaccettabili, tanto più che il Parlamento europeo, questa Assemblea – unica Istituzione democraticamente eletta dai cittadini – ha più volte indicato la strada.
Se il Consiglio ascoltasse un po' di più questo Parlamento e un po'di meno gli aut aut che arrivano ora da Budapest, ora dall'Aja, sicuramente faremo passi avanti. Lo stesso dicasi per la politica estera: va bene discutere ma alla fine Bielorussia e Turchia devono rispettare i diritti umani fondamentali. 
Se siamo deboli con i dittatori fuori dallo spazio europeo incoraggiamo i ""dittatorelli"" di casa nostra a fare altrettanto e questa sarebbe la fine. All'Europa servono invece coraggio e risolutezza per essere, così come chiedono i cittadini, un faro di libertà e giustizia sociale nel mondo.
"
Mario FURORE,2020-07-09,IT,State of play of Council negotiations on the Regulation on the protection of the Union’s budget in case of generalised deficiencies as regards the rule of law in the Member States (debate),https://www.europarl.europa.eu/doceo/document/CRE-9-2020-07-09-INT-2-162-0000_IT.html,"  Mario Furore (NI).   – Signora Presidente, onorevoli colleghi, l'Europa deve dotarsi di una seria legislazione che garantisca lo Stato di diritto attraverso norme certe che non diano adito a discrezionalità. 
Non vogliamo che questo strumento prezioso possa essere utilizzato ai fini politici. Per questo motivo invito il Consiglio e la Commissione a prevedere regole chiare e certe, con criteri per definire le violazioni dello Stato di diritto che siano definiti chiaramente e basati su indicatori misurabili e verificabili, come pure un monitoraggio preventivo delle problematiche, su base annuale.
Non vogliamo che sotto l'egida dello Stato di diritto vengano imposte ulteriori restrizioni legate alla macrocondizionalità, ma dobbiamo garantire i principi di legalità, la certezza del diritto e l'indipendenza della magistratura.
Siamo disposti quindi a sostenere un testo che sia uno strumento efficace per garantire che i valori dell'Europa e dei suoi cittadini siano tutelati.
"
Mario FURORE,2020-01-15,IT,Activities of the European Ombudsman in 2018 (debate),https://www.europarl.europa.eu/doceo/document/CRE-9-2020-01-15-INT-3-662-0000_IT.html,"  Mario Furore (NI).   – Signor Presidente, onorevoli colleghi, mi congratulo innanzitutto con la Mediatrice O'Reilly per la sua rielezione e la proficua attività svolta a salvaguardia della buona amministrazione.
Ringrazio inoltre il collega Jahr per il lavoro compiuto sulla relazione, il cui contenuto trovo nel complesso condivisibile, fatta eccezione per il paragrafo sulla BCE che, a mio avviso, si pone in netta antitesi con la tutela dei principi di pubblicità e trasparenza inerenti ai processi decisionali a livello UE.
Tra gli aspetti positivi del testo, invece, di particolare efficacia rilevo il riconoscimento del diritto di accesso del pubblico ai documenti degli organi UE come diritto inalienabile da garantire a tutti i cittadini. Un diritto oggi, però, fortemente compromesso dal quadro normativo, e faccio riferimento al regolamento (CE) n. 1049/2001, le cui disposizioni, risalenti a quasi un ventennio fa, non rispecchiano più l'attuale situazione giuridica né la prassi istituzionale impiegata oggi in materia. Mi trovo pertanto pienamente in linea con la richiesta di procedere a una sua revisione.
Altrettanto positivi appaiono i passaggi nei quali viene evidenziata la necessità di adottare norme molto più rigorose ed i più elevati standard etici per impedire... (il Presidente interrompe l'oratore)
"
Mario FURORE,2020-01-15,IT,Activities of the European Ombudsman in 2018 (debate),https://www.europarl.europa.eu/doceo/document/CRE-9-2020-01-15-INT-3-664-0000_IT.html,"  Mario Furore (NI).   – ... Mi trovo pertanto pienamente in linea con la richiesta di procedere a una sua revisione.
Altrettanto positivi appaiono i passaggi nei quali viene evidenziata la necessità di adottare norme molto più rigorose e i più elevati standard etici per impedire conflitti di interessi e porte girevoli presso tutte le istituzioni UE, garantendo così il rispetto del dovere di integrità.
È compito della Commissione von der Leyen far sì che i casi di cattiva amministrazione, comportamenti anti-etici e violazioni normative, come quelli riscontrati in passato nelle vicende Selmayr e Barroso, non abbiano più a ripetersi, operando una decisa inversione di tendenza nel segno della buona amministrazione, della piena trasparenza e dell'integrità morale.
"
Mario FURORE,2019-11-26,IT,2020 budgetary procedure: joint text (debate),https://www.europarl.europa.eu/doceo/document/CRE-9-2019-11-26-INT-2-202-0000_IT.html,"  Mario Furore (NI).   – Signor Presidente, onorevoli colleghi, ancora una volta il Parlamento e il Consiglio hanno raggiunto un accordo che, per quanto mi riguarda, dovrebbe investire di più su due punti chiave di quest'Unione europea, vale a dire la lotta al cambiamento climatico e il sostegno all'occupazione giovanile.
Abbiamo bisogno di un impegno più solido e costante in questi due settori, che io ritengo chiave, e soprattutto spero che la Commissione sia coraggiosa nel rispettare la volontà espressa nelle dichiarazioni durante le negoziazioni. Questi sono i punti chiave del futuro e spero che queste negoziazioni, anche riguardo al quadro finanziario pluriennale, ne tengano conto.
Quello che è avvenuto in Italia in questi giorni, con il crollo di un viadotto – l'ennesimo purtroppo – ci dimostra che la lotta ai cambiamenti climatici ci appartiene più di quello che noi pensiamo, e soprattutto che dobbiamo investire nella prevenzione, per una politica forte e condivisa di cui l'Europa si deve fare promotrice.
Apprezzo, dall'altra parte, i tagli concordati alla Turchia. Questo lo dico perché noi dobbiamo sostenere la società civile che vuole lottare per la democrazia. Non ci possiamo permettere di finanziare regimi guerrafondai, per quanto mi riguarda.
Sosterrò dunque l'accordo raggiunto, nonostante la negoziazione dimostri ancora una volta come è difficile trovare da una parte l'equilibrio per un'Unione che vuole rispettare il proprio bilancio e, dall'altra, gli Stati membri che si trovano nelle difficoltà di dover rispettare questi vincoli. Ritengo che in questo dobbiamo invertire la rotta.
"
Mario FURORE,2019-10-22,IT,General budget of the European Union for 2020 - all sections (debate),https://www.europarl.europa.eu/doceo/document/CRE-9-2019-10-22-INT-2-226-0000_IT.html,"  Mario Furore (NI).   – Signora Presidente, onorevoli colleghi, più tagli agli sprechi, più investimenti per i cittadini. 
Sono queste le parole d'ordine per un bilancio 2020 che utilizzi le risorse europee in modo efficace. Il Movimento 5 Stelle sostiene con fermezza il ripristino dei fondi a favore dei nostri agricoltori, per la ricerca e per le piccole e medie imprese. Dobbiamo quindi guardare al futuro.
È per questa ragione che avremmo preferito maggiore coraggio nell'identificare quei programmi che funzionano e quelli che invece non portano benefici per i cittadini. Quelli poi che apportano un valore aggiunto in termini economici, ambientali e sociali, quelli sì che vanno salvaguardati.
Spesso mi si chiede: dove troviamo i soldi? Ecco, iniziamo a tagliare le spese amministrative, rinegoziamo gli affitti delle sedi e riduciamo gli stipendi di deputati e commissari. 
Infine, lo dico in riferimento a quello che sta accadendo in Turchia: blocchiamo i fondi di preadesione in risposta all'aggressione al popolo curdo. Lo ricordo, i cittadini al di fuori di qui ci guardano.
"
Mario FURORE,2019-09-18,IT,Presentation by the Council of its position on the draft general budget - 2020 financial year (debate),https://www.europarl.europa.eu/doceo/document/CRE-9-2019-09-18-INT-3-282-0000_IT.html,"  Mario Furore (NI).   – Signora Presidente, onorevoli colleghi, come ogni anno il Consiglio ha presentato una serie di tagli al bilancio proposto dalla Commissione con un criterio che, francamente, ci risulta difficile da comprendere. I tagli non dovrebbero penalizzare i programmi che apportano un valore aggiunto all'Unione in termini economici, sociali e ambientali. Al contrario, il Consiglio dovrebbe supportare economicamente le scelte politiche di cui è promotore, come l'innovazione e la lotta alla disoccupazione.
Invece, come sempre, vengono tagliati programmi centrali per il futuro dell'Unione europea: mi riferisco ad esempio al taglio che avete proposto alla PAC, quindi al mondo agricolo, o alla riduzione dei 60 milioni di euro dei fondi per la revisione del regolamento di Dublino o all'azzeramento del rifinanziamento dello strumento a supporto della disoccupazione giovanile.
Vedete, più che di meri tagli lineari abbiamo bisogno di una vera razionalizzazione delle risorse per concentrare la spesa nei settori cruciali e rilanciare quindi l'economia reale. Per questo abbiamo invece accolto con favore il taglio dei 55 milioni di euro alle spese amministrative, sempre proposto dal Consiglio, perché è lì che si annidano gli sprechi. Questa è la linea che intendiamo portare avanti e tramite i nostri emendamenti al bilancio 2020 abbiamo chiesto all'Unione di tagliare gli sprechi e i maxi stipendi.
Vogliamo un'Europa più efficiente, senza sprechi e con più crescita.
"
