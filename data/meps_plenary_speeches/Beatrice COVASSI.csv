MP,Date,Language,Title,Url,Content
Beatrice COVASSI,2023-11-22,IT,"This is Europe - Debate with the Prime Minister of Bulgaria, Nikolay Denkov (debate)",https://www.europarl.europa.eu/doceo/document/CRE-9-2023-11-22-INT-3-094-0000_IT.html,"  Beatrice Covassi (S&D).   – Signora Presidente, signor Primo ministro, onorevoli colleghi, cos'è l'Europa oggi? Un progetto comune che deve diventare ogni giorno di più orizzonte di speranza per i suoi cittadini. Questo significa andare avanti sull'allargamento dell'area Schengen, come lei ha giustamente rivendicato, garantendo libertà di movimento e opportunità per tutti. Così come serve progredire sull'adesione alla valuta comune per rafforzare economia e mercato interno. 
Ma una cosa deve essere chiara: l'Unione europea non è soltanto un grande blocco commerciale ed economico. L'Europa è una comunità di destino che si regge sui valori comuni sanciti dai trattati e fa della coesione, della solidarietà e della pace le sue armi più potenti. 
Questa consapevolezza deve riflettersi nel nostro lavoro da qui alle elezioni europee. È necessario che l'Europa parli con una voce sola in politica estera – penso all'Ucraina e all'impegno per la pace in Medio Oriente, dove in queste ore arriva una prima tregua – che rafforzi democrazia, crescita sostenibile e inclusione con la riforma dei Trattati, del Patto di stabilità e crescita, del diritto di asilo e consolidi l'Unione della salute. 
Siamo all'appuntamento della storia, cari colleghi. E allora è tempo di ritrovare oggi il coraggio della politica. 
"
Beatrice COVASSI,2023-11-08,IT,Order of business,https://www.europarl.europa.eu/doceo/document/CRE-9-2023-11-08-INT-1-027-0000_IT.html,"  Beatrice Covassi (S&D).   – Signora Presidente, onorevoli colleghi, nella notte tra giovedì 2 e venerdì 3 novembre, come è stato ricordato, la Toscana è stata colpita da queste precipitazioni eccezionali che hanno provocato catastrofiche alluvioni, otto persone hanno perso la vita e migliaia sono state costrette a lasciare le proprie case.
I danni sono molto ingenti, come la collega ha ricordato, con stime altissime; io stessa venerdì mi sono recata a Prato, una delle province più colpite, per portare solidarietà e vicinanza alle comunità. Lo scenario era drammatico ma ho anche testimoniato l'orgoglio e la forza di una popolazione già impegnata a rialzarsi, con un encomiabile sforzo da parte delle amministrazioni locali, della Protezione civile e di migliaia di volontari già all'opera per liberare le strade dal fango. Voglio oggi condividere con voi l'appello che ho ricevuto da questi cittadini, a non essere lasciati soli dall'Europa nell'impegnativo compito che li aspetta.
L'Unione prevede degli strumenti e li attiveremo ma, colleghi, questa ennesima catastrofe naturale ci invita ancora una volta a ribadire la necessità di mettere in sicurezza i territori a rischio di dissesto idrogeologico e potenziare le azioni di contrasto e adattamento ai rischi legati al cambiamento climatico.
Concludo esprimendo la nostra vicinanza alle famiglie colpite e chiedo alla Presidenza di osservare un minuto di silenzio per ricordare le vittime.
"
Beatrice COVASSI,2023-10-19,IT,European Citizens' Initiative 'Fur Free Europe' (debate),https://www.europarl.europa.eu/doceo/document/CRE-9-2023-10-19-INT-4-035-0000_IT.html,"  Beatrice Covassi (S&D).   – Signora Presidente, onorevoli colleghi, oltre un milione e mezzo di cittadini europei si sono mobilitati per sostenere la petizione che chiede di mettere fine agli allevamenti da pelliccia in Europa. 
Confinare gli animali in piccole gabbie e ucciderli solamente per il valore della loro pelliccia non è più accettabile. Cari colleghi, è dal 2007 che il principio del benessere degli animali è incluso nei trattati, ma non è solo una questione etica che, personalmente, credo imponga di mettere fine a una pratica crudele. Bisogna anche mettere in luce i rischi di questi allevamenti per la salute, sia umana che animale. Ricordiamo quanto è successo durante la pandemia, con centinaia di allevamenti di visoni colpiti da infezioni e nuove varianti del virus trasmesse dagli animali agli umani, con 17 milioni di animali soppressi nella sola Danimarca per scongiurare i contagi. Immagini scioccanti che abbiamo ancora negli occhi.
La pandemia ci ricorda l'importanza dell'approccio ""One Health"", una salute: salute umana, animale e dell'ambiente sono connesse. Gli allevamenti di animali da pelliccia sono già vietati o resi impossibili in 18 Stati europei. I tempi sono quindi maturi per un'iniziativa della Commissione. Colleghi, prendiamoci cura della nostra salute e lasciamo agli animali le loro pellicce.
"
Beatrice COVASSI,2023-10-18,IT,A true geopolitical Europe now (topical debate),https://www.europarl.europa.eu/doceo/document/CRE-9-2023-10-18-INT-3-218-0000_IT.html,"  Beatrice Covassi (S&D).   – Signora Presidente, Alto rappresentante, siamo su un crinale della Storia. 
La pandemia, il conflitto in Ucraina, i fenomeni migratori, la rivoluzione digitale e la crisi ambientale trasformano costantemente il nostro vivere. Citando Papa Francesco: ""Oggi non viviamo un'epoca di cambiamenti, ma un cambiamento d'epoca"".
Essere all'altezza di questo tempo significa dare corpo e anima a un'Europa geopolitica che si affermi come attore globale, una potenza al servizio dei nostri valori fondamentali: democrazia, rispetto dei diritti umani, sicurezza, sostenibilità e giustizia sociale, geopolitica e politica commerciale e di sviluppo, diplomazia, ma anche politica industriale e autonomia strategica, ma non basta, resta da costruire l'Europa della difesa e della sicurezza.
La guerra in Ucraina ci ha messi di fronte ai nostri limiti e i fatti drammatici di questi giorni, con l'attacco di Hamas a Israele e la crisi umanitaria a Gaza, ci obbligano a scegliere. Se continuiamo a parlare con tante voci nazionali contraddittorie ci condanniamo alla debolezza e all'irrilevanza. Solo se sapremo essere uniti potremo contribuire a una Storia nuova.
"
Beatrice COVASSI,2023-10-16,IT,Establishing the Strategic Technologies for Europe Platform (‘STEP’) (debate),https://www.europarl.europa.eu/doceo/document/CRE-9-2023-10-16-INT-1-139-0000_IT.html,"  Beatrice Covassi (S&D).   – Signora Presidente, signor Commissario, onorevoli colleghi, l'istituzione della piattaforma STEP è una buona notizia. Facciamo, come suggerisce la parola, un primo passo per dare una spinta agli investimenti nelle tecnologie strategiche per l'Europa.
In questi ultimi anni, prima con la pandemia e poi con l'aggressione russa all'Ucraina, abbiamo constatato la necessità vitale di rafforzare l'autonomia strategica europea, a partire da energia e farmaci.
Ma per ridurre la nostra dipendenza dalle importazioni nei settori tecnologici essenziali alla grande transizione serve una politica industriale europea, con adeguati investimenti per rafforzare le catene del valore, tenerci al passo con ricerca e innovazione e affrontare la sfida delle competenze e della manodopera necessarie.
La piattaforma STEP garantirà maggiore flessibilità agli strumenti finanziari europei, creando sinergie e rafforzandone l'efficacia. Si tratta di mobilitare e indirizzare i finanziamenti e dare visibilità ai progetti con un marchio europeo che ne riconosca il valore per l'autonomia strategica: ""Europa fecit"", direbbero gli antichi romani.
Ma questo non basta. Resto convinta che le sfide di oggi possano essere vinte solo insieme. E per questo, cari colleghi, serve un vero e proprio fondo sovrano europeo.
"
Beatrice COVASSI,2023-10-05,IT,Urban wastewater treatment (debate),https://www.europarl.europa.eu/doceo/document/CRE-9-2023-10-05-INT-4-052-0000_IT.html,"  Beatrice Covassi (S&D).   – Signor Presidente, onorevoli colleghi, a oltre trent'anni dalla prima direttiva europea, è ora di aggiornare le norme contro l'inquinamento delle acque reflue urbane.
Oggi le acque reflue di oltre 22 000 città europee sono trattate in sistemi centralizzati a beneficio di laghi, fiumi e mari. Tuttavia, la legge vigente si applica solo alle città sopra i 2 000 abitanti e stabilisce valori limiti ormai datati. Restano ancora fuori microplastiche e microinquinanti, nocivi per l'ambiente e per la salute anche a livelli molto bassi. Le nuove norme estendono il campo di applicazione e rafforzano i livelli di trattamento delle acque per includere anche i prodotti farmaceutici, gli ingredienti cosmetici e le microplastiche.
In tempi di emergenza idrica, anche nel mio paese, dobbiamo spingere per il riutilizzo delle acque reflue, che hanno un grande potenziale per il settore agricolo e le applicazioni industriali. 
Colleghi, l'acqua è vita, ma sta diventando sempre più scarsa. E tempo quindi di lavorare a un Blue Deal europeo per combattere l'inquinamento e usare al meglio la nostra risorsa più preziosa.
"
Beatrice COVASSI,2023-10-03,IT,Medicine shortages and strategic healthcare autonomy in the EU (debate),https://www.europarl.europa.eu/doceo/document/CRE-9-2023-10-03-INT-2-261-0000_IT.html,"  Beatrice Covassi (S&D).   – Signor Presidente, onorevoli colleghi, signora Commissaria, questo dibattito lo dice chiaramente: l'allarme carenza farmaci è sempre più acuto in Europa; solo in Italia mancano all'appello più di 3 000 medicinali. Un fenomeno ormai strutturale, con carenze aumentate del 60 % negli ultimi anni, e che richiede risposte urgenti, a partire dalla riduzione della dipendenza da pochi produttori extra europei per i principi attivi necessari a fabbricare i medicinali.
Ma attenuare le carenze non basta. Dobbiamo puntare alla prevenzione con un coordinamento europeo tra i diversi anelli della catena distributiva e azioni per garantire ai nostri cittadini e alle nostre cittadine sempre le migliori cure.
Per questo chiedo a gran voce alla Commissione europea di attuare iniziative e strumenti, anche finanziari, che favoriscano la produzione europea di medicinali essenziali, principi attivi e trattamenti innovativi.
Colleghi, la risposta comune alla pandemia ci ha insegnato l'importanza dei sistemi sanitari, ma in troppi, a partire dal governo del mio paese, sembrano aver dimenticato, ancora una volta sacrificando la spesa sanitaria. Allora, che il diritto alla salute resti la nostra priorità e lavoriamo insieme da oggi per avere un'Unione europea della salute.
"
Beatrice COVASSI,2023-09-11,IT,Geographical indication protection for craft and industrial products (debate),https://www.europarl.europa.eu/doceo/document/CRE-9-2023-09-11-INT-1-186-0000_IT.html,"  Beatrice Covassi (S&D).   – Signor Presidente, onorevoli colleghi, signor Commissario Breton, i prodotti artigianali e industriali tipici dei nostri territori sono il fiore all'occhiello della creatività e della cultura manifatturiera europea.
Sono un tesoro di conoscenze e competenze spesso fatto di piccole e medie imprese, che sono essenziali per la vitalità economica dei territori, valorizzandone l'immagine e il potenziale turistico per qualità e unicità dei loro prodotti. Nella mia Toscana penso al Casentino, con il celebre panno, all'alabastro di Volterra, o ancora alle ceramiche di Montelupo Fiorentino, e la lista sarebbe lunga.
La nuova legge europea, che questo Parlamento chiede da anni, salvaguarda finalmente le indicazioni geografiche anche per i prodotti artigianali e industriali. Una tutela finora prevista per i soli prodotti agroalimentari. L'obiettivo è la protezione nel mercato europeo tramite una procedura semplice, digitalizzata e con oneri minimi. Tutela che sarà possibile estendere anche ai mercati terzi, includendo le nuove indicazioni geografiche negli accordi commerciali.
Con informazioni chiare e affidabili su origine geografica e tecniche di produzione, si dà anche un segnale importante ai consumatori, che sempre più apprezzano il valore di prodotti legati al territorio.
Cari colleghi, questa è l'Europa di cui essere orgogliosi, capace di valorizzare le sue eccellenze e di riconoscere l'infinita ricchezza dei suoi talenti.
"
Beatrice COVASSI,2023-07-12,IT,"Conclusions of the European Council meeting of 29-30 June 2023, in particular the recent developments in the war against Ukraine and in Russia (debate)",https://www.europarl.europa.eu/doceo/document/CRE-9-2023-07-12-INT-3-051-0000_IT.html,"  Beatrice Covassi (S&D).   – Signor Presidente, onorevoli colleghi, le conclusioni del Consiglio europeo ci parlano di una nuova Unione europea: ferma nel contrastare l'aggressione russa all'Ucraina, impegnata a rispondere alle sfide globali – sicurezza e difesa, ma anche innovazione e sostenibilità – portando avanti la duplice transizione verde e digitale.
L'Europa si sta finalmente ritagliando un ruolo di attore globale, un ruolo che potremo svolgere però solo se saremo più grandi della somma degli interessi nazionali.
L'Europa oggi è bene comune. Penso alla dimensione sociale, citata ancora troppo brevemente nelle conclusioni del Consiglio; penso alla salute e alla solidarietà intergenerazionale in una crisi demografica che ci interpella tutti e richiede risposte nuove in termini di servizi, welfare e infrastrutture sociali.
Siamo di fronte a sfide epocali che richiedono visione politica e risorse finanziarie. È urgente usare le risorse già previste per la duplice transizione a partire da NextGenerationEU e, su questo, voglio esprimere la mia preoccupazione per i ritardi che si stanno verificando nel mio paese sul PNRR.
Ma non basta! Colleghi, possiamo e dobbiamo fare di più per costruire un'Europa che diventi davvero bene comune per tutti.
"
Beatrice COVASSI,2023-07-12,IT,State of the SME Union (debate),https://www.europarl.europa.eu/doceo/document/CRE-9-2023-07-12-INT-3-238-0000_IT.html,"  Beatrice Covassi (S&D).   – Signora Presidente, signor Commissario Gentiloni, onorevoli colleghi, le piccole e medie imprese rappresentano la spina dorsale dell'economia italiana ed europea, oltre 24 milioni di attività economiche che impiegano oltre 100 milioni di persone.
Dopo i ripetuti choc di questi anni, lo abbiamo sentito, dalla pandemia agli effetti della guerra, le piccole e medie imprese europee purtroppo si trovano oggi a fronteggiare un'impennata dei tassi di inflazione che, troppo spesso, si riflette anche in drammatiche difficoltà di accesso al credito.
Per questo è oggi urgente realizzare le misure annunciate dalla Commissione europea, che ha annunciato il commissario Gentiloni, per dare sollievo e sostegno alle piccole e medie imprese, inclusa l'importante direttiva sui ritardi dei pagamenti, spesso alla radice delle crisi aziendali.
Dobbiamo anche sostenere le PMI nei processi di innovazione affinché restino competitive, abbraccino la transizione verde digitale e continuino a contribuire alla ricchezza economica, sociale e culturale dei nostri territori.
Due parole d'ordine: digitalizzazione e competenze, con attenzione all'inclusione sociale e alla parità di genere: su questo si gioca gran parte della partita.
Cari colleghi, la specificità delle PMI deve essere caratterizzante di ogni provvedimento che adottiamo in quest'Aula.
"
Beatrice COVASSI,2023-07-11,IT,Ecodesign Regulation (debate),https://www.europarl.europa.eu/doceo/document/CRE-9-2023-07-11-INT-2-527-0000_IT.html,"  Beatrice Covassi (S&D).   – Signor Presidente, onorevoli colleghi, vale la pena essere qui stasera perché la proposta di legge sulla progettazione ecocompatibile è un importante passo in avanti verso un'economia circolare che renda sempre più sostenibili i prodotti messi in commercio in Europa.
Vogliamo prodotti più durevoli, riparabili, rinnovabili e riciclabili. Per questo fissiamo i requisiti per la loro progettazione, usando l'innovazione tecnologica per un design che favorisca riparazioni e recupero delle materie prime.
L'ecodesign porta vantaggi per i nostri cittadini, per l'ambiente, per l'economia, perché progettare in modo sostenibile significa prevenire la produzione di rifiuti, ridurre l'impoverimento del pianeta causato dalla crescente estrazione di materie prime, creare un vantaggio competitivo per le nostre imprese riducendo i costi per materie prime ed energia.
Inoltre, garantendo la trasparenza sulle informazioni del prodotto, avremo come consumatori la possibilità di conoscere l'impatto ambientale dei nostri acquisti e le imprese potranno promuovere la sostenibilità nelle loro produzioni come vantaggio competitivo. Penso a settori come quello del tessile e della moda, che già ci stupiscono nelle punte più avanzate per creatività e risultati, mostrando tutto il potenziale dell'ecodesign.
E allora, cari colleghi, chiudiamo tutti insieme il cerchio virtuoso dell'economia circolare!
"
Beatrice COVASSI,2023-07-10,IT,European Citizens’ Initiative ‘Save Cruelty Free Cosmetics – Commit to a Europe without animal testing’ (debate),https://www.europarl.europa.eu/doceo/document/CRE-9-2023-07-10-INT-1-150-0000_IT.html,"  Beatrice Covassi (S&D).   – Signora Presidente, onorevoli colleghi, sembra incredibile che ancora oggi nel 2023 dobbiamo discutere in questo Parlamento dell'utilizzo di animali come cavie per prodotti cosmetici, quando, già negli anni '90, venivano lanciate le prime linee non testate su animali.
L'Unione europea è all'avanguardia: tra il 2004 e il 2013 abbiamo messo al bando i test sugli animali per i prodotti cosmetici e i loro ingredienti; nel 2007 abbiamo incluso nei trattati il principio del benessere degli animali. Questo mentre nel mondo l'80 % dei paesi non ha ancora normative in merito.
Eppure le nostre regole di fatto vengono eluse perché i cosmetici contengono anche ingredienti che ricadono sotto altre normative e vengono ancora testati su animali.
Oggi l'innovazione tecnologica ci permette già di testare in modo sicuro senza che nessun essere vivente debba soffrirne.
Da qui la lodevole iniziativa dei cittadini europei che discutiamo oggi, con oltre un milione e duecentomila firme e che lancia un fondato allarme.
Allora, cari colleghi, niente timidezze: abbracciamo una volta e per sempre un concetto di bellezza più profondo, dove il rispetto di ogni forma di vita possa essere terapeutico e trasformativo non solo dei nostri corpi, ma anche della nostra anima.
La nostra Europa sarà bella e grande nella misura in cui saprà essere sempre più dalla parte del rispetto della natura, degli ecosistemi, degli esseri viventi.
"
Beatrice COVASSI,2023-06-15,IT,The water crisis in Europe (debate),https://www.europarl.europa.eu/doceo/document/CRE-9-2023-06-15-INT-4-021-0000_IT.html,"  Beatrice Covassi,  a nome del gruppo S&D. – Signora Presidente, onorevoli colleghi, signora Commissaria, l'acqua è un elemento essenziale per la vita umana e per ogni civiltà. L'Europa soffre ormai di una grave siccità dal 2018. Più di un quarto del territorio dell'Unione europea si trova attualmente in condizioni di allarme siccità e l'aumento delle temperature aggrava questo deficit e crea un pericoloso ciclo in cui l'acqua diventa sempre più scarsa. 
Questo è un elemento di novità per l'Europa. Ci siamo abituati a considerare la risorsa idrica come abbondante e oggi, invece, dobbiamo guardare ai bacini idrici e alla distribuzione dell'acqua con la consapevolezza di doverci adattare. Quest'anno la Francia ha vissuto il suo inverno più secco degli ultimi sessant'anni. In Italia non nevica e in assenza di nevicate le piogge primaverili possono arrivare a creare disastri come la tragica alluvione in Emilia-Romagna. 
Questi dati meteorologici ci dicono oggi che siccità e alluvioni sono sintomi del cambiamento climatico in atto. Questo deve spingerci a ripensare la gestione del territorio con opportune strategie di adattamento e a intervenire sulle infrastrutture idriche per evitare dispersioni e ottimizzare lo stoccaggio. 
Vanno anche fatte delle scelte, a partire dal primato del diritto dell'accesso all'acqua potabile fino a pratiche agricole più sostenibili. Ci siamo concentrati a livello europeo sulla tutela e promozione degli standard sanitari. Ora però, di fronte all'evidente sofferenza idrica di tante regioni europee, dobbiamo fare un passo avanti e dare avvio a una strategia idrica europea, a cominciare da interventi per l'adattamento al cambiamento climatico e investimenti in infrastrutture. 
Le buone pratiche esistenti vanno sviluppate su scala europea, penso alla raccolta delle acque meteoriche in ambiente urbano e al riutilizzo di quelle reflue per l'agricoltura, e dobbiamo puntare sulla razionalizzazione della domanda d'acqua e quindi dei prelievi e degli usi in tutti i suoi settori. 
Cari colleghi, è arrivato il momento di dare una dimensione europea all'acqua. 
"
Beatrice COVASSI,2023-06-13,IT,"This is Europe - Debate with the President of Cyprus, Nikos Christodoulides (debate)",https://www.europarl.europa.eu/doceo/document/CRE-9-2023-06-13-INT-2-099-0000_IT.html,"  Beatrice Covassi (S&D).   – Signora Presidente, onorevoli colleghi, benvenuto Presidente Christoduolides, viviamo tempi difficili e straordinari. La pandemia, l'invasione russa dell'Ucraina, la crisi climatica globale ci hanno insegnato che soltanto uniti possiamo dare un futuro al nostro continente. Insieme abbiamo fatto e stiamo facendo tanto. Penso a NextGenerationEU, ai vaccini per il Covid, alle misure per la transizione verde e digitale, ai primi passi verso l'Unione della difesa. Eppure l'Europa è spesso percepita dai nostri cittadini come lontana e talvolta ostile. Il vento del nazionalismo e della divisione che oggi avvertiamo rischia di riportare indietro le lancette della storia. 
Tra un anno si terranno le elezioni europee. Sta a noi dare vita a un progetto che ridia speranza ai cittadini, a partire dai giovani, che parli di prospettive e non solo di paure. Cari colleghi, signor Presidente, è il momento di gettare le fondamenta dell'Europa che manca, sociale, solidale, sempre più unita e in futuro federale. Una casa comune dove tutti e ciascuno pensino e parlino europeo. 
"
Beatrice COVASSI,2023-06-12,IT,EU Day for the victims of the global climate crisis (debate),https://www.europarl.europa.eu/doceo/document/CRE-9-2023-06-12-INT-1-107-0000_IT.html,"  Beatrice Covassi (S&D).   – Signor Presidente, onorevoli colleghi, signora Vicepresidente Vestager, la crisi climatica globale è una realtà, non dobbiamo mai stancarci di ribadirlo. Cinquecento eventi estremi nel 2023 in Italia, e siamo solo a giugno, tra grandinate, bombe d'acqua e tempeste alternate a siccità con effetti devastanti su campagne e città. 
La dimensione della crisi e gli effetti in termini di vite umane sono ben raffigurati dalle immagini che abbiamo ancora tutti negli occhi, arrivate poche settimane fa dall'Emilia-Romagna. Alzando lo sguardo vediamo uno scenario europeo altrettanto preoccupante. Ricordo le oltre 20 000 persone vittime delle ondate di calore, per esempio la scorsa estate. 
Dobbiamo quindi dare centralità alla salute e alla difesa della vita all'interno del dibattito sul clima, per ribadire che il contrasto e l'adattamento al cambiamento climatico non sono un mero capriccio ideologico, come alcuni anche in quest'Aula purtroppo ritengono. 
L'istituzione di una Giornata europea per le vittime della crisi climatica globale rappresenterebbe un segnale efficace in questo senso. Fermarci ogni anno, non per una semplice commemorazione, ma per fare un bilancio dei costi dell'inazione in termini di vite umane. 
Cari colleghi, non è più accettabile, ogni volta, piangere le vittime e sentirsi ripetere che cambierà. Dobbiamo tutti insieme incarnare l'urgenza di agire. 
"
Beatrice COVASSI,2023-04-20,IT,IPCC report on Climate Change: a call for urgent additional action (debate),https://www.europarl.europa.eu/doceo/document/CRE-9-2023-04-20-INT-4-041-0000_IT.html,"  Beatrice Covassi (S&D).   – Signor Presidente, signor Commissario, l'ultimo rapporto del Gruppo intergovernativo sul cambiamento climatico riassume il suo messaggio in tre parole: gravità, urgenza e speranza.
Gravità: siamo su una strada che può portare ad un aumento della temperatura del pianeta di oltre tre gradi. Le conseguenze in termini di insicurezza alimentare, siccità e migrazioni ambientali dovrebbero allarmarci tutti.
Urgenza: agire per ridurre drasticamente le emissioni. L'Unione europea lo sta facendo, completando l'adozione del pacchetto Fit for 55 per diventare il primo continente a zero emissioni entro il 2050.
Perché non basta più dire che dobbiamo prendere seriamente il cambiamento climatico e poi, anche in quest'Aula, opporsi puntualmente a ogni provvedimento che miri ad abbattere le emissioni e limitare l'uso delle energie fossili.
E allora, speranza! La dobbiamo alle ragazze e ai ragazzi che ci implorano di agire. La transizione è in atto e non si torna indietro, lo testimonia il fallimento della destra nel suo tentativo di bloccare i provvedimenti del Green Deal: le emissioni auto, degli edifici e ancora, in questi giorni, il sistema ETS sulle emissioni industriali.
Citando Clément Rosset – e concludo – limitarci a gestire l'esistente significherebbe rassegnarci al nostro declino. Cari colleghi, allora alziamo lo sguardo e manteniamo alta la nostra ambizione.
"
Beatrice COVASSI,2023-04-18,IT,Adoption of the Cyber package proposals (debate),https://www.europarl.europa.eu/doceo/document/CRE-9-2023-04-18-INT-2-202-0000_IT.html,"  Beatrice Covassi (S&D).   – Signora Presidente, Commissione, con la presentazione di queste nuove proposte si va nella giusta direzione: più solidarietà tra gli Stati membri sulla cibersicurezza e impegno comune sulle nuove competenze necessarie a garantirla.
L'Unione europea è il più grande mercato digitale integrato del mondo democratico e, in quanto tale, obiettivo sensibile per attacchi informatici che riguardano l'insieme della nostra società, dai cittadini alle industrie, fino alle infrastrutture strategiche e militari.
Un fenomeno in sensibile aumento che, con la guerra in Ucraina, assume la dimensione di una vera e propria guerra ibrida.
Fronteggiare tutto questo a livello nazionale è velleitario: occorre oggi una risposta europea.
È già a buon punto il lavoro di prevenzione, con l'approvazione della direttiva NIS2 sulla sicurezza delle reti e la discussione in corso sul regolamento per la cibersicurezza dei prodotti con elementi digitali, di cui sono relatrice per il gruppo dei Socialisti e Democratici.
Adesso potremo diventare più forti anche sul fronte della rilevazione delle minacce e della risposta coordinata agli attacchi.
Cari colleghi, si tratta di una responsabilità condivisa, in questo nuovo mondo digitale dove la sicurezza di ognuno è la sicurezza di tutti.
"
Beatrice COVASSI,2023-03-14,IT,Implementation report on the Agreement on the withdrawal of the UK from the EU - The Windsor Framework (debate),https://www.europarl.europa.eu/doceo/document/CRE-9-2023-03-14-INT-2-462-0000_IT.html,"  Beatrice Covassi (S&D).   – Signor Presidente, onorevoli colleghi, saluto e ringrazio anch'io il Vicepresidente Maroš Šefčovič. È un onore prendere la parola per la prima volta in quest'Aula, da questo luogo, la casa di tutti i cittadini europei
Voglio ricordare l'importanza di difendere il nostro bene più prezioso, essere parte del progetto europeo, unica garanzia di benessere e prosperità per le generazioni future. La triste parabola della Brexit ci insegna quanto possano essere gravi e negativi gli esiti di una politica irresponsabile basata su fake news e un'ideologia antieuropea. 
I recenti accordi di Windsor sulle regole commerciali in Irlanda del Nord rilanciano i rapporti bilaterali, dopo anni di clima negativo che ho respirato anch'io da diplomatica dell'Unione europea a Londra. Si apre, ora, una nuova pagina, ma dobbiamo rimanere vigilanti sia sui diritti dei cittadini europei nel Regno Unito, sia sugli sviluppi legislativi come il progetto di legge Retained EU law che rischia di creare nuove regole divergenti e barriere commerciali. 
Onorevoli colleghi io farò la mia parte in qualità di membro della nuova Assemblea parlamentare EU-UK. Lavoriamo insieme per favorire il dialogo e costruire ponti in una prospettiva che vogliamo continuare a sognare come comune. 
"
Beatrice COVASSI,2023-02-15,IT,A Green Deal Industrial Plan for the Net-Zero Age (continuation of debate),https://www.europarl.europa.eu/doceo/document/CRE-9-2023-02-15-INT-3-142-0000_IT.html,"  Beatrice Covassi (S&D),  per iscritto. – Il piano industriale che stiamo discutendo è fondamentale per il futuro dell'Europa. È evidente che solo uniti potremo trovare risposte convincenti per la sostenibilità e competitività della nostra industria in un mercato globale sempre più aggressivo.
È importante, però, che lo facciamo nel modo giusto. In primo luogo, non dobbiamo lasciare indietro nessuno e non possiamo creare nuove disuguaglianze. Nel mio paese la povertà assoluta è aumentata e tocca oggi quasi sei milioni di cittadini. Una famiglia su tre ha paura delle bollette. In secondo luogo, le risorse economiche sono cruciali. Abbiamo bisogno di un fondo sovrano comune per sostenere la transizione verde e, al di là della discussione sugli aiuti di Stato, occorre completare la riforma del Patto di crescita e stabilità. Ridiamo speranza alla nostra industria e ai nostri cittadini!
"
Beatrice COVASSI,2024-02-07,IT,The fight against hate speech and disinformation: responsibility of social platforms within the Digital Services Act (topical debate),https://www.europarl.europa.eu/doceo/document/CRE-9-2024-02-07-INT-3-231-0000_IT.html,"  Beatrice Covassi (S&D).   – Signora Presidente, onorevoli colleghi, signor Commissario Breton, contrastare la diffusione online della disinformazione e dei discorsi d'odio è essenziale. Viviamo infatti oggi un vero e proprio cambio di paradigma, dove il digitale determina aspetti centrali della nostra vita. 
Il Far West in rete non è un'opzione, e con la legge sui servizi digitali l'Europa è all'avanguardia per trasparenza delle informazioni, legalità e responsabilità. Ma non basta. I discorsi di odio e la disinformazione organizzata rappresentano ormai veri e propri strumenti di guerra ibrida. Lo abbiamo visto durante la pandemia, quando la disinformazione sui vaccini ha messo a rischio la vita e la salute di milioni di persone. E ancora, sul piano politico, con minacce dirette alla democrazia – penso ai fatti di Capitol Hill e di Brasilia – e con fake news sui conflitti in corso in Ucraina e in Medio Oriente.
Colleghi, a pochi mesi da elezioni europee cruciali per il futuro della nostra Unione, assicuriamo che queste nuove regole siano rispettate non solo in Europa, ma diventino la base per nuove intese internazionali. Nell'epoca dell'intelligenza artificiale e dei deep fakes – e concludo – non possiamo lasciare alla buona volontà di alcuni la difesa della democrazia e della libertà di tutti. 
"
Beatrice COVASSI,2024-01-17,IT,Geothermal energy (debate),https://www.europarl.europa.eu/doceo/document/CRE-9-2024-01-17-INT-3-467-0000_IT.html,"  Beatrice Covassi (S&D).   – Signora Presidente, onorevoli colleghi, l'energia geotermica è una preziosa risorsa rinnovabile per l'Europa, ad oggi ancora ampiamente sottoutilizzata.
Con questa risoluzione vogliamo segnare un cambio di passo a vantaggio della sostenibilità, della sicurezza, della convenienza di approvvigionamenti e bollette. Manca, però, una mappatura delle risorse geotermiche europee e delle attuali condizioni ambientali ed economiche di sfruttamento. È urgente, quindi, che la Commissione raccolga e condivida dati standardizzati anche per poter definire le condizioni di accesso ai finanziamenti.
Nella mia Toscana, regione della prima centrale geotermica al mondo, ci sono già importanti risultati: penso alla produzione di elettricità, al riscaldamento e raffreddamento con pompe di calore, alle serre di basilico e molti altri. Abbiamo un avamposto di comuni tra Pisa e Grosseto al 100 % rinnovabili e sono tutti geotermici.
Ma non basta condividere dati e buone pratiche. Cari colleghi, dobbiamo pensare in grande! Per questo chiedo che la Commissione lanci all'inizio della prossima legislatura una strategia europea per il geotermico.
Un'Europa a zero emissioni nette nel 2050 e la nostra autonomia strategica passano anche da qui.
"
Beatrice COVASSI,2024-01-16,IT,Transparency and accountability of non-governmental organisations funded from the EU budget (debate),https://www.europarl.europa.eu/doceo/document/CRE-9-2024-01-16-INT-2-189-0000_IT.html,"  Beatrice Covassi,  a nome del gruppo S&D. – Signor Presidente, onorevoli colleghi, le organizzazioni non governative, il volontariato, le associazioni della società civile sono una ricchezza irrinunciabile, il migliore alleato del progetto europeo.
Testimoni e sentinelle dei valori fondamentali dell'Unione, che si mettono in gioco cooperando con le istituzioni ma anche intervenendo laddove queste non arrivano.
La persona e i suoi diritti fondamentali sono stati per noi, Socialisti e Democratici, la bussola da seguire nei lavori su questa risoluzione sulla trasparenza e la responsabilità delle ONG finanziate dal bilancio UE.
Abbiamo detto sì alla trasparenza e a un monitoraggio più efficace dell'uso delle risorse finanziarie europee, imponendo però che questo principio valga in egual misura per tutti i beneficiari, inclusi gli attori economici.
Bene il contrasto alle frodi, sì alle verifiche per assicurare che le risorse europee non siano mai usate per progetti contrari ai valori fondamentali dell'Unione.
Abbiamo invece detto no alle proposte del relatore tese a un'impronta accusatoria immotivata e ingenerosa verso le ONG, dipingendo un quadro emergenziale che non trova alcun riscontro nei fatti.
Il voto in commissione per il controllo dei bilanci ci ha dato ragione e si è verificata un'ampia convergenza con colleghi di altri gruppi politici, che ringrazio per la cooperazione.
Confido che quest'Aula confermerà tale orientamento, rigettando con il voto di domani gli emendamenti a mio avviso peggiorativi, che tornano a insistere su presunti conflitti di interesse, supposti danni all'economia europea fino alla richiesta di una legge sulle ONG di cui davvero non si sente il bisogno. 
Colleghi, lanciare una caccia alle streghe e soffiare sul fuoco del discredito non è accettabile; abbiamo davanti a noi sfide epocali e dobbiamo mettere l'Europa nelle migliori condizioni per affrontarle.
Penso all'emarginazione, alla violenza di genere, agli anziani, alle carceri, al dramma della salute mentale e ancora ai tanti giovani in prima linea per salvare vite in mare, che ci ricordano l'importanza di restare umani.
Allora avanti, e concludo, con più trasparenza e responsabilità ma restando al fianco di chi si impegna ogni giorno per il bene comune.
"
Beatrice COVASSI,2023-12-12,IT,EU-China relations (debate),https://www.europarl.europa.eu/doceo/document/CRE-9-2023-12-12-INT-2-539-0000_IT.html,"  Beatrice Covassi (S&D).   – Signor Presidente, signor Alto rappresentante, onorevoli colleghi, a due anni di distanza dall'ultima relazione del Parlamento sulle relazioni tra l'Unione europea e la Cina siamo in un nuovo scenario, decisamente più complicato.
La pandemia ha evidenziato i limiti di catene del valore sbilanciate, con crisi di approvvigionamento legate alla nostra eccessiva dipendenza da un unico esportatore. Oggi abbiamo i primi strumenti, come la nuova legge europea sulle materie prime critiche, per costruire la nostra autonomia strategica e dovremo sempre più rafforzarla.
Ad aggravare la situazione sono poi sopraggiunte le tensioni legate alla guerra di aggressione russa in Ucraina e qui dobbiamo essere chiari: non è accettabile l'ambiguità delle posizioni cinesi sull'Ucraina, né tantomeno il ruolo svolto dalla Cina nell'eludere le sanzioni contro la Russia.
La relazione che discutiamo condanna chiaramente tutto questo, così come la crescente provocazione militare della Cina nei confronti di Taiwan. Non possiamo accettare un ordine mondiale basato su aggressioni unilaterali.
Ma attenzione: la Cina non è solo un concorrente o un rivale sistemico, ma anche un partner. Un dialogo costruttivo, seppur critico, basato sui nostri valori fondamentali, resta essenziale.
Primo, per poter pesare nel contrasto alle gravi e perduranti violazioni dei diritti umani, dagli uiguri al Tibet e la lista sarebbe lunga; secondo, per continuare ad affrontare insieme sfide globali che richiedono il coinvolgimento cinese, come il cambiamento climatico, la difesa dell'ambiente e della salute, la sicurezza alimentare e la stabilità finanziaria.
Concludo: un approccio rinnovato, coerente e assertivo ma aperto verso la Cina è dunque necessario ma per realizzarlo serve, anche in questo caso, un'Europa che sappia parlare con una sola voce.
"
