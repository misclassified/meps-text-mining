MP,Date,Language,Title,Url,Content
Raffaele STANCANELLI,2023-11-23,IT,Digitalisation of cross-border judicial cooperation - Digitalisation of cross-border judicial cooperation (amendment of certain directives and framework decisions) (joint debate – Judicial cooperation),https://www.europarl.europa.eu/doceo/document/CRE-9-2023-11-23-INT-4-090-0000_IT.html,"  Raffaele Stancanelli,  a nome del gruppo ECR. – Signor Presidente, signora rappresentante, onorevoli colleghi, per realizzare uno spazio di libertà, sicurezza e giustizia pienamente funzionante, è importante che tutti gli Stati membri cerchino di ridurre la frammentazione dei sistemi giudiziari nazionali e sfruttino tutte le opportunità offerte dall'Unione europea e, in particolare, quelle in materia di digitalizzazione.
Per assicurare una maggiore cooperazione giudiziaria e un migliore accesso alla giustizia in materia civile, commerciale e penale a livello transfrontaliero, ritengo sia fondamentale assicurare la fiducia reciproca, l'interoperabilità e la sicurezza. Al contempo dobbiamo salvaguardare i diritti e le libertà fondamentali di tutte le persone interessate dallo scambio elettronico dei dati. Mi riferisco in particolare a quello di accesso effettivo alla giustizia e quello a un equo processo, al principio di non discriminazione e al diritto al rispetto della vita privata e familiare. Parimenti, tutte le garanzie procedurali, in particolare quelle essenziali per la tutela dei diritti fondamentali, dovrebbero essere pienamente rispettate in conformità alle norme dell'Unione. 
Cari colleghi, per tutte queste ragioni sostengo con convinzione le modifiche apportate al pacchetto sulla cooperazione giudiziaria, soprattutto considerando che queste iniziative legislative dovrebbero portare ad una risoluzione più rapida delle controversie e, in definitiva, a migliorare l'accesso alla giustizia per i cittadini e le imprese, che spesso è il cancro delle nostre economie ed è il risultato di anni e anni di inefficienza.
"
Raffaele STANCANELLI,2023-10-16,IT,Fisheries control (debate),https://www.europarl.europa.eu/doceo/document/CRE-9-2023-10-16-INT-1-167-0000_IT.html,"  Raffaele Stancanelli (ECR).   – Signora Presidente, onorevoli colleghi, grazie alla relatrice per il lavoro che ha svolto, ma, nonostante la sua buona volontà, vi sono alcuni elementi che non possiamo condividere.
La volontà di installare le CCTV sulle imbarcazioni ci ha sempre trovati contrari, in quanto l'introduzione di tecnologie invasive come le telecamere è chiaramente in contrasto con la riservatezza aziendale, la privacy e i diritti dei lavoratori, e comporterebbe anche ulteriori costi e oneri amministrativi per i nostri pescherecci.
L'eliminazione del limite minimo per la registrazione delle catture, che rischia di mettere in seria difficoltà i piccoli pescatori da un punto di vista burocratico, non trova in nessun modo il nostro consenso. Inoltre, imporre ulteriori obblighi in nome di un ambientalismo ideologico porterà a conseguenze negative per tutta la filiera ittica, che viene considerata quasi come composta da persone disoneste e delinquenti, in quanto la competitività sarà ampiamente ridimensionata a favore di prodotti ittici importati da paesi che conducono attività di pesca tutt'altro che regolamentate e trasparenti.
Troppe volte la Commissione non tiene in debita considerazione la necessità di un settore che rappresenta l'unica fonte di sostentamento per interi settori che contribuiscono... 
(La Presidente ritira la parola all'oratore)
"
Raffaele STANCANELLI,2023-09-11,IT,Geographical indication protection for craft and industrial products (debate),https://www.europarl.europa.eu/doceo/document/CRE-9-2023-09-11-INT-1-183-0000_IT.html,"  Raffaele Stancanelli,  a nome del gruppo ECR. – Signor Presidente, onorevoli colleghi, innanzitutto desidero ringraziare la relatrice, Marion Walsmann, per il lavoro svolto e, soprattutto, per aver guidato il Parlamento europeo verso il raggiungimento di un risultato che ritengo essere di grande importanza.
Sono convinto che il nuovo regolamento relativo alla protezione delle indicazioni geografiche per i prodotti artigianali e industriali apporterà notevoli benefici sia ai produttori sia ai consumatori. 
Consentirà finalmente agli artigiani di certificare il legame tra la qualità e l'origine geografica: questo permetterà non solo di proteggere adeguatamente le eccellenze italiane ma faciliterà i consumatori a riconoscere l'autenticità dei prodotti. Comporterà un impatto economico positivo per le piccole e medie imprese, favorendone la competitività.
Seppure il testo negoziato con il Consiglio non chiarisca in maniera ottimale la definizione delle fasi di produzione e il rapporto tra indicazione geografica e marchio commerciale, sono particolarmente soddisfatto che siano stati inclusi alcuni miei emendamenti relativi alla tutela dalle pratiche commerciali sleali e alla lotta ai prodotti contraffatti anche online.
Valorizzare e difendere le nostre tradizioni locali, la nostra creatività, il nostro saper fare, preservando la nostra entità, ci farà vincere le sfide poste da un mondo sempre più globale.
"
Raffaele STANCANELLI,2023-05-11,IT,Protecting and restoring marine ecosystems for sustainable and resilient fisheries - Agreement of the IGC on Marine Biodiversity of Areas Beyond National Jurisdiction (High Seas Treaty) (debate),https://www.europarl.europa.eu/doceo/document/CRE-9-2023-05-11-INT-4-096-7500_IT.html,"  Raffaele Stancanelli (ECR),  per iscritto. – Gli orientamenti contenuti nel piano d'azione per proteggere l'ecosistema marino presentati dalla Commissione destano non poca preoccupazione, con particolare riferimento alla pesca a strascico, che si vorrebbe vietare nel 30 % dei nostri mari.
I nostri pescatori hanno compiuto enormi sforzi per proteggere l'ambiente marino e recuperare gli stock ittici e stanno affrontando sfide estremamente difficili sotto tutti i punti di vista, con effetti socioeconomici e occupazionali rilevanti.
Ora, questi orientamenti fondati su un ambientalismo ideologico inadeguato sono l'ennesimo affronto nei confronti di un settore che rappresenta una delle eccellenze più importanti e espressione di tradizioni artigianali senza tempo.
La sostenibilità e la salvaguardia dell'ambiente marino non vanno ricercate attraverso l'imposizione di ulteriori divieti a determinate attività e attrezzi da pesca, ma con un diretto coinvolgimento di tutti gli attori tramite un approccio di condivisione che tenga in debita considerazione tutte le necessità e priorità delle parti in causa.
Faremo tutto il possibile affinché questi orientamenti rimangano tali e non si tramutino in atti legislativi vincolanti attraverso il nostro costante impegno al Parlamento europeo, per tutelare e preservare uno dei più importanti comparti economici della nostra nazione.
"
Raffaele STANCANELLI,2023-02-14,IT,Establishment of an independent EU Ethics Body (debate),https://www.europarl.europa.eu/doceo/document/CRE-9-2023-02-14-INT-2-322-0000_IT.html,"  Raffaele Stancanelli (ECR).   – Signor Presidente, onorevoli colleghi, signora Commissaria, signora rappresentante del Consiglio, la questione etica in questo periodo è al centro di moltissimi dibattiti e merita riflessioni approfondite.
Una decisione politica, se presa nel rispetto degli interessi e del volere dei propri rappresentati, è in tutto e per tutto una decisione etica. Purtroppo, di recente abbiamo visto come e con che facilità e leggerezza si possa sacrificare il vincolo etico alla base del processo democratico tra cittadini e rappresentanti politici per meri interessi personali.
In questo contesto, bisogna garantire la piena autonomia delle istituzioni nell'attività di controllo, nonché sul monitoraggio della condotta dei parlamentari e del personale, ma un nuovo organismo interistituzionale potrebbe essere facilmente influenzabile o potrebbe svolgere un'azione coercitiva illegittima.
Le criticità emerse durante il dibattito tenutosi nel 2021 sono ancora attuali, in quanto una delle funzioni primarie del Parlamento, come previsto espressamente dal trattato sull'Unione europea, è quella di esercitare il controllo politico, e di conseguenza questo ruolo non può mai essere delegato a un'autorità esterna.
Nel contempo, una solida base giuridica per la costituzione dell'organismo in oggetto non esiste. Quindi anche la definizione delle competenze per l'organismo stesso risulta alquanto approssimativa. Infatti, avviare indagini di propria iniziativa è in contrasto assoluto con la separazione dei poteri e dei ruoli delle varie istituzioni e comporta situazioni di ingerenza politica. 
Migliorare la trasparenza e l'integrità è assolutamente necessario, certamente, ma questo non deve avvenire attraverso l'istituzione di un nuovo e ulteriore organismo, ma responsabilizzando maggiormente le istituzioni esistenti e potenziando le autorità preposte.
"
Raffaele STANCANELLI,2023-01-18,IT,Small-scale fisheries situation in the EU and future perspectives (debate),https://www.europarl.europa.eu/doceo/document/CRE-9-2023-01-18-INT-3-484-0000_IT.html,"  Raffaele Stancanelli (ECR).   – Signora Presidente, signora Commissaria, onorevoli colleghi, grazie al relatore, possiamo dire di aver lavorato in maniera costruttiva per questa relazione sulla piccola pesca artigianale, che rappresenta una delle maggiori eccellenze tradizionali del nostro paese. 
Gli aspetti socioeconomici ed occupazionali per le comunità costiere e i territori coinvolti sono molteplici e non vanno trascurati, semmai supportati attraverso specifiche azioni di tutela, soprattutto in un momento economico particolarmente difficile per l'intero settore ittico. Per questo siamo assolutamente contrari agli approcci puramente ideologici, aventi la volontà di far cessare i contributi carburante – l'abbiamo sentito poco fa dall'intervento di chi mi ha preceduto – per determinate tipologie di imbarcazione, che finirebbero solamente con il mettere in serio pericolo tutte le attività di pesca già gravate da incrementi di costi vertiginosi. 
La pesca si trova in un momento critico e il compito delle istituzioni europee e degli Stati membri deve essere quello di mettere in pratica un sistema in grado di fare una sintesi tra sostenibilità ambientale ed economica, salvaguardando le attività di tutti. 
"
Raffaele STANCANELLI,2023-01-17,IT,"New developments in allegations of corruption and foreign interference, including those related to Morocco, and the need to increase transparency, integrity and accountability in the European institutions (debate)",https://www.europarl.europa.eu/doceo/document/CRE-9-2023-01-17-INT-2-269-0000_IT.html,"  Raffaele Stancanelli (ECR).   – Signora Presidente, signora Commissaria, onorevoli colleghi, è indispensabile una premessa per affermare che nessun giudizio di natura penale noi vogliamo dare sulle persone coinvolte, ma utilizzare la massima Istituzione democratica, qual è il Parlamento europeo, per i propri interessi, prendendosi gioco non solo dell'organizzazione stessa, ma svilendo e snaturando le idee che stanno alla base del processo democratico rappresenta il livello più basso a cui possa arrivare un rappresentante eletto dai cittadini. 
Occorre sottolineare però, come appare dalle indagini in corso, che i personaggi coinvolti appartengono tutti ad una compagine politica, i socialisti, che con grande ipocrisia e nessuna autorevolezza del ruolo di giudice etico e morale ha sostanziato la propria azione politica. 
Poco importa se sia il Qatar, il Marocco o qualsiasi altra nazione. La nostra presa di posizione deve essere chiara, ferma, decisa, senza alcuna primogenitura politica. Le nostre idee e la nostra cultura non sono in vendita e le istituzioni non devono essere luogo del malaffare, bensì spazio nel quale il processo politico e le istanze della società civile si fondono per il bene comune.
"
Raffaele STANCANELLI,2022-11-09,IT,Corporate Sustainability Reporting Directive (debate),https://www.europarl.europa.eu/doceo/document/CRE-9-2022-11-09-INT-1-228-0000_IT.html,"  Raffaele Stancanelli,  a nome del gruppo ECR. – Signora Presidente, onorevoli colleghi, signor Commissario, innanzitutto desidero ringraziare l'onorevole Durand per l'ottimo lavoro svolto e, soprattutto, per avere sempre ascoltato le diverse posizioni politiche, tanto è vero che si è arrivati a un'unanimità di consensi.
In un momento di grandi turbamenti economici dovuti all'aumento dei costi dell'energia e alle criticità presenti in alcune catene di approvvigionamento, siamo chiamati al difficile compito di trovare un equilibrio tra la competitività delle nostre imprese e la necessità di promuovere un comportamento aziendale sostenibile e rispettoso dell'ambiente.
Per questo motivo, durante l'intero iter legislativo, a nome del gruppo ECR quale relatore ombra ho lavorato con l'obiettivo di raggiungere una soluzione pragmatica. Siamo riusciti a escludere le piccole e medie imprese dal campo di applicazione e a includere le società extraeuropee: un cambiamento molto importante.
Nonostante l'esito dei negoziati interistituzionali includa alcuni aspetti che io avrei preferito escludere, ritengo che siamo riusciti a evitare pesanti oneri burocratici per le aziende europee attraverso il raggiungimento di un accordo maggiormente bilanciato rispetto alla proposta iniziale.
Per questo grazie a tutti coloro che hanno contribuito a questo lavoro.
"
Raffaele STANCANELLI,2022-10-19,IT,Whitewashing of the anti-European extreme right in the EU (topical debate),https://www.europarl.europa.eu/doceo/document/CRE-9-2022-10-19-INT-3-141-0000_IT.html,"  Raffaele Stancanelli (ECR).   – Signor Presidente, onorevoli colleghi, purtroppo anche oggi ci troviamo a partecipare a un dibattito che speravamo non fosse di pura propaganda o che sfociasse nella faziosità se si chiama in causa la destra italiana. 
È evidente infatti il tentativo di qualificare come estrema una precisa parte politica, con l'intento di criminalizzare i risultati elettorali che, anche in una nazione fondativa dell'Europa come l'Italia, ci sono stati.
Raccontare una destra antieuropeista evidenzia la volontà precisa di narrare una realtà che non esiste, dal momento che quella italiana è stata sempre, nei decenni, europeista e radicata nell'Occidente. Negli ultimi trent'anni la destra italiana ha partecipato a governi nazionali, ha eletto decine di migliaia di amministratori, centinaia di sindaci e presidenti di regione, io stesso sono stato sindaco di una grande città, abbiamo svolto la nostra azione politica e amministrativa nel rispetto della Costituzione italiana e delle leggi e ci siamo sottoposti, al termine del mandato, al giudizio degli elettori.
Ora gli italiani hanno dato una larga maggioranza al centrodestra e Giorgia Meloni, leader di Fratelli d'Italia, si appresta a presiedere il governo italiano. Non abbiamo bisogno di alcuna riabilitazione e continueremo a combattere ogni forma di estremismo e di violenza.
"
Raffaele STANCANELLI,2022-06-06,IT,EU islands and cohesion policy (debate),https://www.europarl.europa.eu/doceo/document/CRE-9-2022-06-06-INT-1-159-0000_IT.html,"  Raffaele Stancanelli (ECR).   – Signor Presidente, onorevoli colleghi, signor relatore, le isole, come la mia Sicilia e come la Sardegna, hanno sofferto e stanno soffrendo ancora oggi gli effetti della crisi pandemica che ha duramente colpito la loro naturale vocazione turistica, aggravandone l'isolamento strutturale.
Se a ciò si vanno ad aggiungere anche gli effetti della guerra in Ucraina, con il sensibile aumento dei prezzi del carburante e dell'energia, la situazione rischia di divenire insostenibile per attività come agricoltura, pesca, artigianato e commercio.
Le nostre isole necessitano l'avvio di un processo immediato, in grado di colmare le lacune strutturali che impediscono un loro inserimento reale nel contesto globale. Per questo motivo, un patto per le isole, per come è concepito, strutturato e articolato dal relatore, che mette in campo appunto progettualità di largo raggio e che tenga conto delle esigenze dei territori inserendole all'interno dei meccanismi economici e commerciali, è la strada da seguire. Per questo noi voteremo la relazione, come è stato annunciato anche dal presidente Fitto.
Io penso che l'insularità, quindi, può diventare un elemento positivo e non considerato ancora come un fattore di svantaggio.
"
Raffaele STANCANELLI,2021-10-04,IT,The impact of intimate partner violence and custody rights on women and children (debate),https://www.europarl.europa.eu/doceo/document/CRE-9-2021-10-04-INT-1-088-0000_IT.html,"  Raffaele Stancanelli,  a nome del gruppo ECR. – Signor Presidente, onorevoli colleghi, noi sosteniamo da sempre con forza la tutela della famiglia, delle donne e soprattutto dei bambini, e io mi complimento con le relatrici per la passione con cui hanno presentato la loro iniziativa.
Bisogna però fare molta attenzione, vista la delicatezza dei temi trattati, e non scadere nella mera generalizzata demonizzazione dell'uomo in base a una visione distorta della società. Veicolare, infatti, l'immagine di una società europea totalmente patriarcale e misogina, suggerendo anche alcune soluzioni legali che possono essere utilizzate con l'intento di stravolgere le relazioni tra uomini, donne e bambini all'interno della famiglia nel suo insieme, noi riteniamo che sia un grave errore.
Alcuni paragrafi della relazione invadono le competenze degli Stati membri in materia di diritto penale e diritto di famiglia in maniera del tutto fuorviante, onde secondo noi è meglio affidarsi alla sfera di competenza nazionale.
Ogni forma di violenza va contrastata, in qualsiasi modo, ma nell'azione di contrasto non ci deve essere spazio per l'ingerenza di valutazioni ideologiche per solamente influenzare l'azione giuridica e penale. Dobbiamo continuare a lottare per la tutela delle donne e dei minori nelle sedi opportune e la questione della custodia dei minori è troppo seria per essere soggetta a valutazione aprioristiche.
"
Raffaele STANCANELLI,2021-10-04,IT,Rebuilding fish stocks in the Mediterranean (short presentation),https://www.europarl.europa.eu/doceo/document/CRE-9-2021-10-04-INT-1-170-0000_IT.html,"  Raffaele Stancanelli,  relatore. – Signor Presidente, onorevoli colleghi, prima di tutto voglio ringraziare i relatori ombra per la loro disponibilità e per il contributo che hanno dato, permettendo che la relazione venisse approvata all'unanimità in commissione per la pesca, dimostrando come il mare e il settore ittico siano una priorità per tutti.
La relazione mira a sottolineare che la corretta attuazione della politica comune della pesca dovrebbe avere come obiettivo primario il raggiungimento del giusto equilibrio tra sostenibilità economica, ambientale e sociale.
Il Mar Mediterraneo sostiene da millenni le popolazioni costiere e le economie dei paesi che vi si affacciano. È anche uno dei mari più sfruttati, con livelli che possono arrivare all'80 % per determinate specie demersali.
Esistono tuttavia altri fattori ambientali alla base del declino di specifici stock ittici, in quanto la pesca e i suoi ecosistemi sono soggetti a fonti di pressione e degrado, quali l'inquinamento, il cambiamento climatico, lo sfruttamento degli idrocarburi, il dragaggio e la navigazione.
La volontà della Commissione di fissare elevati standard ambientali è assolutamente condivisibile e positiva, ma ciò non dovrebbe avvenire a costo di aumentare le importazioni e ridurre la produzione alimentare dell'Unione europea. In questi anni alcuni paesi hanno visto dimezzare flotte ed equipaggi, con una diminuzione della produzione di oltre il 50 % a favore dell'importazione, che attualmente arriva a circa l'85 % per i piccoli pelagici e le specie demersali.
Bisogna creare le condizioni perché la salvaguardia delle risorse e la redditività delle imprese coesistano e camminino di pari passo per non vanificare gli sforzi fatti fino a oggi. È necessario, nell'interesse generale e sempre per la salvaguardia delle risorse e della redditività delle imprese, armonizzare tutti i regolamenti emanati al fine di semplificare le attività di pesca e di non gravare ulteriormente sulle imprese.
È fondamentale, a distanza di oltre un anno dall'entrata in vigore di un regolamento, condurre un'immediata ricerca scientifica sullo stato di salute degli stock presi in considerazione, per ottenere i dati scientifici sull'efficacia delle restrizioni applicate e verificare la loro sospensione.
Un maggiore coinvolgimento degli operatori nei processi decisionali è di vitale importanza e i punti chiave dovrebbero essere, in primo luogo, un maggiore coinvolgimento e cogestione dei portatori di interesse e, in secondo luogo, integrare i dati scientifici con la conoscenza degli operatori del settore. Prendendo sempre e solo in considerazione i dati ambientali si rischia di tralasciare alcuni aspetti importantissimi come i risvolti socioeconomici delle limitazioni all'attività di pesca.
Garantire il principio dello Stato di diritto. Molteplici sono le convenzioni e i trattati firmati da paesi che si affacciano sul Mediterraneo e non solo per la gestione e la salvaguardia della pesca, ma nel concreto l'effettiva attuazione risulta estremamente diversificata e presenta concreti elementi contraddittori.
I presupposti per una reale ed effettiva collaborazione e cooperazione nella gestione della pesca nel Mediterraneo esistono e sono stabiliti con chiarezza, al fine di non rendere vani gli sforzi che vengono richiesti alle flotte dell'Unione europea, limitando le attività di pesca e di conseguenza anche la sostenibilità economica.
In questo contesto la Convenzione delle Nazioni Unite sul diritto del mare, sottoscritta a Montego Bay, dichiara che ogni Stato è libero di stabilire l'ampiezza delle proprie acque territoriali fino a un massimo di 12 miglia marine. Alcuni Stati applicano arbitrariamente limiti più che raddoppiati, creando situazioni di assoluto pericolo e rendendo le coste dei paesi che si affacciano sul Mediterraneo oggetto di sconfinamenti da parte di pescherecci provenienti da altri paesi, che si spingono fino a tre miglia sotto costa.
Le conclusioni a cui possiamo arrivare: un approccio olistico in grado di tenere conto di tutti gli aspetti che influenzano lo stato di salute del mare e il costante aggiornamento e raccolta di dati scientifici relativi alla situazione degli stock. Avere una pesca sostenibile significa garantire la sostenibilità dell'intero settore ittico e di tutta la filiera produttiva, con positive ricadute socioeconomiche.
"
Raffaele STANCANELLI,2021-06-07,IT,State of the SMEs Union – Implementation of better regulation agenda / Reduction target for administrative burden (continuation of debate),https://www.europarl.europa.eu/doceo/document/CRE-9-2021-06-07-INT-1-056-0000_IT.html,"  Raffaele Stancanelli (ECR).   – Signor Presidente, onorevoli colleghi, signor Commissario, migliorare il modo in cui l'Unione europea legifera e garantire che la legislazione dia un servizio migliore ai cittadini e alle imprese è un processo necessario e indispensabile, soprattutto nel difficile momento in cui ci troviamo.
Da troppo tempo si percepisce una distanza notevole tra chi legifera e i cittadini, facendo apparire molte leggi come calate dall'alto, senza tenere in debita considerazione le reali necessità della società e del sistema produttivo. Per questo motivo ho accolto con piacere e con favore il riferimento che il Commissario ha fatto all'attuazione dell'agenda ""Legiferare meglio"". 
Mi auguro però che non siano soltanto parole, perché l'agenda ""Legiferare meglio"" potrà garantire la qualità della regolamentazione attraverso un sistema di consultazione più snello, una riduzione al minimo degli oneri per i cittadini e le imprese che hanno subìto troppo, compensando i nuovi oneri con la rimozione di quelli equivalenti nello stesso settore, e infine un approccio lungimirante e non a breve e medio termine.
"
Raffaele STANCANELLI,2020-02-12,IT,A social Europe in a Digital world (topical debate),https://www.europarl.europa.eu/doceo/document/CRE-9-2020-02-12-INT-3-339-0000_IT.html,"  Raffaele Stancanelli (ECR).   – Signora Presidente, onorevoli colleghi, Internet in generale da semplice infrastruttura di comunicazione è divenuto un fenomeno di massa d'interesse sociologico. Stiamo vivendo un'era di trasformazione digitale che sta cambiando le nostre abitudini, innegabilmente semplificando la nostra quotidianità ma celando alcuni aspetti che se non monitorati costantemente possono avere ripercussioni negative.
La semplicità con la quale condividere e rendere accessibile qualsiasi tipo di contenuto è un'arma molto potente per chi vuole approfittare di situazioni poco regolamentate e facilmente manipolabili. Per questo dobbiamo impegnarci in un costante controllo di tutte quelle applicazioni tecnologiche, nonché dei contenuti digitali, che potrebbero mettere in pericolo la libertà individuale. Pertanto, è di vitale importanza che l'ordinamento giuridico predisponga norme chiare che garantiscano la libertà del cittadino per non sacrificarla con mere regole artificiali. 
"
Raffaele STANCANELLI,2020-01-29,IT,"Urgent humanitarian situation on Greek Islands, especially of children - ensuring protection, relocation and family reunification (debate)",https://www.europarl.europa.eu/doceo/document/CRE-9-2020-01-29-INT-1-370-0000_IT.html,"  Raffaele Stancanelli (ECR).   – Signora Presidente, onorevoli colleghi, il rispetto per l'interesse superiore del minore dovrebbe essere sempre garantito in tutte le azioni intraprese sia dall'Unione europea che dai suoi Stati membri. 
La situazione particolarmente disagiata in cui versano tanti migranti minori è moralmente inaccettabile e, nonostante i continui sforzi sostenuti dal governo greco e dal popolo greco, sono nuovamente necessarie misure di emergenza. Mi permetto sottolineare che situazioni che si ripetono con la stessa intensità per un tempo duraturo non possono più essere definite urgenti o emergenziali, esse sono diventate purtroppo strutturali. 
Bisogna smetterla con l'ipocrisia di chi non si rende conto, anche qui in Europa, che è necessario adottare iniziative comuni, volte al blocco delle partenze dei migranti irregolari, e concentrare i nostri sforzi anche e soprattutto finanziari per creare le condizioni economiche e sociali affinché chiunque possa rimanere nel proprio paese, invece di cercare fortuna altrove. Solo così l'Unione europea potrà dimostrare di essere concretamente solidale nei confronti di chi ha per davvero bisogno.
"
Raffaele STANCANELLI,2020-01-29,IT,EU strategy for mobility and transport: measures needed until 2030 and beyond (debate),https://www.europarl.europa.eu/doceo/document/CRE-9-2020-01-29-INT-1-456-0000_IT.html,"  Raffaele Stancanelli (ECR).   – Signora Presidente, onorevoli colleghi, i trasporti e la mobilità costituiscono la linfa vitale della nostra economia. Il diritto a un trasporto sicuro, efficiente e sostenibile è fondamentale e l'Unione europea deve fare di tutto per garantirlo a prezzi accessibili che consentano la libera circolazione delle persone e delle merci. 
Vorrei approfittare di questo dibattito sulla strategia dell'Unione europea per la mobilità e i trasporti per il 2030, per ricordare alla Commissione europea che vi sono alcune regioni europee nelle quali è necessario realizzare i collegamenti mancanti ed eliminare le strozzature esistenti che ancora ostacolano il buon funzionamento del mercato interno. 
La Sicilia risulta caratterizzata da una condizione di insularità e dall'oggettivo svantaggio di natura economica per le sue imprese e per i suoi cittadini. Per questo motivo, l'Unione europea deve sostenere un effettivo riconoscimento della continuità territoriale per quanto concerne il trasporto aereo e finanziare l'investimento per la realizzazione del ponte sullo Stretto di Messina quale infrastruttura necessaria e indispensabile per il collegamento ferroviario all'interno del corridoio europeo TEN-T.
"
Raffaele STANCANELLI,2020-01-15,IT,Distortion of European history and remembrance of the Second World War (topical debate),https://www.europarl.europa.eu/doceo/document/CRE-9-2020-01-15-INT-3-432-0000_IT.html,"  Raffaele Stancanelli (ECR).   – Signora Presidente, onorevoli colleghi, voglio approfittare di questo interessante dibattito sulla distorsione della storia europea per ricordare anche io Giampaolo Pansa, uno dei più apprezzati giornalisti italiani, deceduto domenica scorsa e che non apparteneva alla mia parte politica: un giornalista di sinistra.
Pansa ha avuto il coraggio di andare controcorrente, rileggendo alcune delle pagine più controverse della storia italiana del Novecento. Il suo saggio del 2003 intitolato ""Il sangue dei vinti"", nel quale raccontava i crimini compiuti dai partigiani comunisti dopo il 1945, gli è costato l'accusa di revisionismo da parte della sinistra e di alcune forze politiche che amano definirsi democratiche. In realtà non si trattò affatto di revisionismo ma della corretta narrazione di fatti accaduti a cavallo e dopo la Seconda guerra mondiale.
La destra italiana è stata per decenni tenuta lontana dall'esercizio delle responsabilità di governo a causa di una conventio ad excludendum fondata sull'utilizzo della storia a fini politici. Noi vogliamo che questo non accada più.
"
Raffaele STANCANELLI,2019-11-26,IT,Measures to address the impact on European agriculture of the WTO ruling on the Airbus dispute (debate),https://www.europarl.europa.eu/doceo/document/CRE-9-2019-11-26-INT-2-418-0000_IT.html,"  Raffaele Stancanelli (ECR).   – Signora Presidente, onorevoli colleghi, signora Commissario, l'Organizzazione mondiale del commercio ha riconosciuto agli USA il diritto di imporre dazi all'Unione europea, che avrebbe erogato sussidi illeciti in favore del consorzio costruttore di aerei Airbus.
L'Italia, pur non facendo parte del consorzio e non avendo quindi nessuna responsabilità diretta in questa diatriba, potrebbe subire ingenti danni economici in quanto una parte dei dazi dovrebbe colpire il settore agroalimentare.
Il comparto aeronautico è tra le industrie più complesse dal punto di vista dello sviluppo, della produzione e del finanziamento. La specificità del settore richiede quindi una disciplina globale in materia di sovvenzioni, che consenta a tutti gli operatori di competere su un piano di parità, ma non bisogna far pagare il prezzo di certi comportamenti a chi non c'entra nulla con il settore stesso.
Per questo motivo io chiedo alla Commissione di adottare e di dire quali misure specifiche vuole adottare per ridurre l'impatto che i dazi statunitensi produrranno sull'esportazione agroalimentare italiana.
"
Raffaele STANCANELLI,2019-11-13,IT,Children rights in occasion of the 30th anniversary of the Convention of the Rights of the Child (debate),https://www.europarl.europa.eu/doceo/document/CRE-9-2019-11-13-INT-1-111-0000_IT.html,"  Raffaele Stancanelli (ECR).   – Signor Presidente, onorevoli colleghi, nel celebrare l'anniversario della Convenzione sui diritti del fanciullo, difendere i diritti dei bambini significa preservare il nostro bene più prezioso. 
Essi non sono soltanto il nostro avvenire, ma sono anche la parte più vulnerabile delle nostre comunità. Per questa ragione dobbiamo promuovere a tutti i livelli una cultura della vita che metta le nuove generazioni al centro della nostra azione istituzionale. 
Oggigiorno, i bambini sono sempre più oggetto di rivendicazioni ideologiche, frutto dell'egoismo degli adulti che rischiano di sovvertire l'ordine naturale. 
Così come sancito anche nel campo della Convenzione, l'Unione europea deve impegnarsi maggiormente a valorizzare la famiglia, unità fondamentale della società e ambiente naturale per la crescita dei fanciulli. Le famiglie devono ricevere la protezione e l'assistenza di cui necessitano. 
Dobbiamo difendere i diritti dei bambini ad avere un padre e una madre, non un genitore 1 e un genitore 2, e soprattutto dobbiamo contrastare pratiche deleterie quali l’insegnamento della teoria gender nelle scuole.
"
Raffaele STANCANELLI,2019-07-17,IT,Humanitarian assistance in the Mediterranean (debate),https://www.europarl.europa.eu/doceo/document/CRE-9-2019-07-17-INT-3-145-0000_IT.html,"  Raffaele Stancanelli (ECR).   – Signora Presidente, onorevoli colleghi, avendo a disposizione un solo minuto per potermi esprimere in merito ad un argomento di estrema complessità, mi permetto di citare un grande patriota europeo, Papa Giovanni Paolo II. 
Nella sua esortazione apostolica ""Ecclesia in Europa"" pubblicata nel 2003, il Papa polacco scriveva: ""è responsabilità delle autorità pubbliche esercitare il controllo dei flussi migratori in considerazione delle esigenze del bene comune. L'accoglienza deve sempre realizzarsi nel rispetto delle leggi e quindi coniugarsi, quando necessario, con la ferma repressione degli abusi."" 
Vorrei ricordare ai componenti di questo Parlamento che, invece di sostenere le azioni di chi non rispetta le leggi di uno Stato membro, dovremmo tutti impegnarci ancora di più per creare le condizioni economiche e sociali affinché chiunque possa rimanere nel proprio paese, invece di cercare fortuna altrove. 
Infine, permettetemi di sottolineare la generosità dei siciliani e degli italiani, che in questi anni hanno continuato a salvare vite in mare e ad accogliere i bisognosi, ma che ci hanno anche chiesto a gran voce, attraverso il voto di maggio, di assumerci le nostre responsabilità. 
"
