MP,Date,Language,Title,Url,Content
Camilla LAURETI,2023-11-23,IT,International day for the elimination of violence against women (debate),https://www.europarl.europa.eu/doceo/document/CRE-9-2023-11-23-INT-4-068-0000_IT.html,"  Camilla Laureti (S&D).   – Signor Presidente, onorevoli colleghi, pochi giorni fa – e abbiamo parlato in tanti – l'Italia è stata scossa dall'ennesimo femminicidio: Giulia Cecchettin, 22 anni uccisa dal suo ex fidanzato.
Siamo tristi e addolorate ma soprattutto molto arrabbiate. A Padova, durante la commemorazione dedicata a Giulia presso l'università dove avrebbe dovuto laurearsi prima di morire e dove sarà fatta una cerimonia per la sua laurea, di fronte alla richiesta del minuto di silenzio, le compagne di Giulia hanno scelto di battere chiavi e borracce, hanno scelto di fare rumore. E così in tante scuole e atenei: basta con il silenzio! 
La violenza maschile sulle donne è una violazione dei diritti umani. È un fenomeno pubblico e strutturale e la causa è la relazione gerarchica fra i sessi, da sempre totalmente sbilanciata a favore dell'uomo. Per sconfiggere questo fenomeno ignobile – l'ha definito così anche il presidente della Repubblica Mattarella – dobbiamo partire dall'educazione alla parità, fin dalla scuola. 
La sfida è culturale e nessuna legge potrà mai arrestare questo fenomeno senza una rivoluzione culturale che parta da tutti noi. 
"
Camilla LAURETI,2023-10-19,IT,Generational renewal in the EU farms of the future (debate),https://www.europarl.europa.eu/doceo/document/CRE-9-2023-10-19-INT-4-093-0000_IT.html,"  Camilla Laureti (S&D).   – Signor Presidente, signor Commissario, per comprendere quant'è importante il rinnovo generazionale – e per questo lavoro ringrazio la mia collega Isabel Carvalhais – basterebbe un dato: nell'UE, nel 2022, oltre il 57 % di chi conduce un'azienda agricola ha 55 anni e solo il 12 % meno di 40.
I giovani agricoltori hanno competenze digitali e possono essere loro gli acceleratori della conversione ecologica del settore agricolo, loro i nuovi custodi della terra e della nostra salute e della salute del pianeta. Sono poche le aziende gestite dai giovani, ma da quelle poche, per esempio in Italia, nasce il 38 % della produzione biologica.
Nella mia regione, l'Umbria, c'è un'azienda agricola guidata da una giovane donna che produce lenticchie e zafferano coltivati tra pannelli solari verticali. Innovazione tecnologica e sostenibilità sono le parole chiave. Per questo, lavoriamo per sostenere i giovani con accesso alla terra, finanziamenti, equa remunerazione e burocrazia semplificata. Glielo dobbiamo, ma lo dobbiamo soprattutto a noi, per non scoraggiare il sogno di chi oggi vuole occuparsi dell'agricoltura del futuro.
(L'oratrice accetta di rispondere a una domanda ""cartellino blu"" (articolo 171, paragrafo 9, del regolamento))
"
Camilla LAURETI,2023-10-19,IT,Generational renewal in the EU farms of the future (debate),https://www.europarl.europa.eu/doceo/document/CRE-9-2023-10-19-INT-4-095-0000_IT.html,"  Camilla Laureti (S&D),  risposta a una domanda ""cartellino blu"". – Come Parlamento, abbiamo lavorato sulle aree interne e le aree rurali per aiutare i giovani agricoltori a rimanere. Proprio io sono stata relatrice ombra di quel file in cui parlavamo delle regioni che rischiano la trappola dello sviluppo, cioè quelle regioni che perdono giovani e non riescono ad attrarne di nuovi.
Naturalmente, il lavoro è lungo: abbiamo messo un primo mattone e dobbiamo continuare a lavorarci, soprattutto se ci crediamo tutti insieme. Con questo rinnovo generazionale in agricoltura, e con le cose che stiamo citando, per esempio finanziamenti per semplificare l'accesso alla terra, sicuramente un primo mattone lo abbiamo messo.
"
Camilla LAURETI,2023-09-13,IT,Reviewing the protection status of wolves and other large carnivores in the EU (topical debate),https://www.europarl.europa.eu/doceo/document/CRE-9-2023-09-13-INT-3-178-0000_IT.html,"  Camilla Laureti (S&D).   – Signora Presidente, Commissaria, onorevoli colleghi, abbiamo un compito importante oggi, e lo abbiamo visto da tutti gli interventi che stiamo facendo, chi in una direzione chi nell'altra: perché la sfida è quella di coniugare la protezione della biodiversità e della fauna selvatica con le attività dell'agricoltura e dell'allevamento in Europa, un tema che si sta facendo sempre più urgente.
Per questo, ben venga l'iniziativa della Commissione per avere stime sempre più precise rispetto al fenomeno, perché prima di prendere qualsiasi decisione, è importante conoscere lo stato dell'arte.
Nello stesso tempo, iniziamo a dare risposte anche ai nostri allevatori. In Italia, per esempio, come Partito Democratico abbiamo presentato la scorsa settimana una proposta di legge in cui chiediamo risarcimenti in tempi certi per danni diretti e indiretti agli agricoltori e agli allevatori e anche fondi per interventi di prevenzione.
Dobbiamo ritrovare l'equilibrio della coesistenza, evitando di trasformarlo però in uno scontro tra esseri umani e animali. Perché in alcuni casi tutto questo sta già accadendo.
"
Camilla LAURETI,2023-06-13,IT,Ensuring food security and the long-term resilience of EU agriculture (debate),https://www.europarl.europa.eu/doceo/document/CRE-9-2023-06-13-INT-2-433-0000_IT.html,"  Camilla Laureti,  a nome del gruppo S&D. – Signor Presidente, onorevoli colleghi, molte sfide hanno scosso l'Europa e in particolare l'agricoltura negli ultimi anni: i cambiamenti climatici, la pandemia, i conflitti. E in questo scenario ci siamo sempre detti che l'Unione europea deve continuare a mantenere il suo ruolo centrale di garante della sicurezza alimentare globale.
Esiste un legame indissolubile tra l'agricoltura e l'ambiente, e gli effetti dei cambiamenti climatici ci impongono oggi un'attenzione alla transizione ecologica, ma questa transizione non può realizzarsi senza il ruolo e il protagonismo dei nostri agricoltori, i custodi non solo del nostro territorio ma anche della nostra salute e del pianeta. Il loro lavoro è fondamentale per attribuire al nostro cibo quegli aggettivi che sono tanto belli quanto essenziali: sostenibile, sano, accessibile, equo per i consumatori ma anche per gli agricoltori. 
Il talento dei giovani e la competenza delle donne da coinvolgere sempre di più, l'innovazione tecnologica e le filiere corte. Queste sono alcune delle carte vincenti su cui dobbiamo puntare. Dobbiamo contrastare la diminuzione di impollinatori e la perdita di biodiversità, il vero tesoro di cui disponiamo. Bisogna combattere la speculazione e gli sprechi alimentari che sono ancora troppi. 
Questa relazione è un punto di partenza. La strada da percorrere è ancora lunga ma va percorsa fino in fondo. Se vogliamo mettere al sicuro la nostra alimentazione, e con essa il pianeta, ciascuno di noi deve fare la sua parte.
"
Camilla LAURETI,2023-05-31,IT,"Social and economic costs of climate change in light of the floods in Emilia Romagna, Marche and Toscana and the urgent need for European solidarity (debate)",https://www.europarl.europa.eu/doceo/document/CRE-9-2023-05-31-INT-1-210-0000_IT.html,"  Camilla Laureti (S&D).   – Signora Presidente, abbiamo tutti ancora davanti agli occhi le immagini drammatiche dell'alluvione che ha devastato l'Emilia-Romagna e in parte le Marche e la Toscana. Immagini che non possono e non devono sfumare, ma la memoria di quello che è accaduto deve trasformarsi in pratica di sostegno verso le famiglie e le imprese e verso queste comunità ferite ma resilienti. Interi settori, a partire da quello dell'agricoltura, hanno bisogno del nostro aiuto, ora. 
Quel ""tin bota"" risuona dalla Romagna fino a quest'Aula e a noi spetta il compito di lavorare affinché attraverso strumenti finanziari dell'Unione, come il Fondo di solidarietà, sia dato pieno sostegno a un'area così importante anche dal punto di vista produttivo. Superata l'emergenza, deve iniziare la ricostruzione. Qui si gioca la partita della nuova Europa, quella del NextGeneration e della solidarietà comune, ma anche quella del Green Deal e della sostenibilità ambientale, economica e sociale.
Non abbiamo a disposizione un secondo tempo, come purtroppo ci ricorda questa tragedia.
"
Camilla LAURETI,2023-03-16,IT,"European Citizens’ Initiative ""Save bees and farmers! Towards a bee-friendly agriculture for a healthy environment"" (debate)",https://www.europarl.europa.eu/doceo/document/CRE-9-2023-03-16-INT-4-067-0000_IT.html,"  Camilla Laureti (S&D).   – Signor Presidente, Commissaria, onorevoli colleghi, c'è vita oltre le api? La sopravvivenza di quattro specie su cinque di piante in fiore dipende dagli impollinatori, che contribuiscono all'equilibrio del nostro ecosistema. Ambiente, salute, economia: è anche grazie agli impollinatori, se sulle nostre tavole arrivano prodotti fondamentali per una dieta sana ed equilibrata. 
Meno impollinatori significa meno stabilità dell'intera catena di approvvigionamento alimentare e meno produttività del settore. Iniziative come questa ci lanciano un segnale che non possiamo ignorare: una specie di api e farfalle su dieci è a rischio estinzione. Bisogna preservare la biodiversità, ripristinare gli habitat degli impollinatori, promuovere pratiche agricole favorevoli e provvedere ad un uso più sostenibile dei prodotti fitosanitari, fornendo però ai nostri agricoltori alternative valide. 
Il nuovo Patto per gli impollinatori, presentato dalla Commissione, è un passo importante: ma dobbiamo agire su tutti i livelli. Cito Spoleto, la mia città, Umbria: un anno fa è stato inaugurato un bio-hotel e ci si pone l'obiettivo di diventare città delle api. Questa è una delle migliori pratiche di cui spesso parliamo. Ciascuno di noi deve fare la sua parte, solo così potremo preservare le nostre guardiane della biodiversità. 
"
Camilla LAURETI,2023-02-16,IT,Availability of fertilisers in the EU (debate),https://www.europarl.europa.eu/doceo/document/CRE-9-2023-02-16-INT-4-072-0000_IT.html,"  Camilla Laureti (S&D).   – Signora Presidente, onorevoli colleghi, signor Commissario, nell'ultimo anno abbiamo parlato tanto e giustamente di sicurezza alimentare. La guerra russa in Ucraina ha generato una crisi mondiale, tra le altre cose anche per i fertilizzanti minerali, che mette a rischio l'intera catena alimentare, arrivando fino alle nostre tavole con un aumento dei prezzi dei prodotti alimentari.
Il gas rappresenta circa l'80 % dei costi di produzione per la fabbricazione dei concimi. Non possiamo più permetterci che questo venga usato contro di noi, anche come arma politica. Abbiamo bisogno di una risposta europea coordinata, che sostenga i nostri agricoltori e che riduca la nostra dipendenza dalle importazioni, nel breve ma anche nel lungo periodo.
La biodiversità – lo diciamo sempre – è un tesoro europeo. Dobbiamo preservarla e incrementarla, così come dobbiamo migliorare anche la qualità dei nostri suoli. Per questo abbiamo bisogno di una strategia europea sulle proteine, che si concentri sulla coltivazione delle leguminose, alleate fondamentali per una maggiore fissazione dell'azoto e dunque per un suolo sano.
Digitalizzazione, agricoltura di precisione, diffusione e condivisione: questa deve essere la bussola per orientarci nell'agricoltura di domani. Ricordiamoci che per poter raccogliere domani abbiamo bisogno di seminare oggi.
"
Camilla LAURETI,2022-11-23,IT,Eliminating violence against Women (debate),https://www.europarl.europa.eu/doceo/document/CRE-9-2022-11-23-INT-3-210-0000_IT.html,"  Camilla Laureti (S&D).   – Signora Presidente, signora Commissaria, signor Ministro, onorevoli colleghi, per me è un onore prendere per la prima volta in quest'Aula oggi la parola a pochi giorni dal 25 novembre, la giornata internazionale contro la violenza sulle donne.
La violenza nei confronti delle donne, alla cui base sono radicati sessismo e discriminazione, è legata a doppio filo a un'insostenibile divario in termini sociali, lavorativi, salariali e culturali e, cari colleghi, è una tra le più gravi violazioni dei diritti umani.
Dalle proteste delle donne iraniane e afghane e di tutte quelle donne che si ribellano a regimi illiberali e situazioni di conflitto per i loro diritti ci arriva una lezione di coraggio. Ora sta a noi, dobbiamo lavorare da qui, dall'Europa, dalla casa della democrazia, per eliminare barriere e ostacoli e vincere la sfida della parità di genere, fondamentale per contrastare la violenza sulle donne.
Ogni giorno, ogni minuto, ogni secondo in cui noi rimanderemo il nostro impegno contro la violenza sarà comunque troppo lungo perché potrà incidere negativamente su migliaia di donne nel mondo e spesso, purtroppo, costare loro la stessa vita. Non dimentichiamolo. 
"
