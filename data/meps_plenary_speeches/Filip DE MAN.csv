MP,Date,Language,Title,Url,Content
Filip DE MAN,2023-12-12,NL,Defence of democracy package (debate),https://www.europarl.europa.eu/doceo/document/CRE-9-2023-12-12-INT-2-269-0000_NL.html,"  Filip De Man (ID).   – Voorzitter, collega’s, de Europese Commissie wil de democratie verdedigen door meer transparantie van het bestuur en een aantal regels uitvaardigen om ons te beschermen tegen corruptiepogingen van de Russen en de Chinezen.
Maar de Europese Commissie heeft zelf boter op het hoofd. Haar voorzitter, de christendemocrate Ursula von der Leyen, bestelde een miljard doses van het covidvaccin, wat de Europese belastingbetaler miljarden euro’s kostte. Gevraagd naar enige transparantie over die merkwaardige geheime bestelling, weigert de Commissievoorzitster haar communicatie daaromtrent vrij te geven. Nul transparantie dus.
Tweede voorbeeld: Qatargate. Hier in dit Parlement zetelt nog altijd iemand als lid van de socialistische fractie. Een fractie waarvan meerdere leden betrapt werden op zware corruptie waarbij miljoenen euro’s werden uitbetaald. Zoals mijn grootmoeder altijd zei, wist de Commissie: het is goed in eigen hart te kijken nog even voor het slapengaan.
"
Filip DE MAN,2023-11-21,NL,"Continuing threat to the rule of law, the independence of justice and the non-fulfilment of conditionality for EU funding in Hungary (debate)",https://www.europarl.europa.eu/doceo/document/CRE-9-2023-11-21-INT-2-439-0000_NL.html,"  Filip De Man (ID).   – Voorzitter, nog maar eens twee maten en twee gewichten in dit Parlement. Er wordt voor meer dan 20 miljard aan Europese fondsen voor Hongarije bevroren, omdat daar onder meer het rechtssysteem niet partijdig zou zijn. Maar andere landen worden in dat verband ongemoeid gelaten.
In België bijvoorbeeld wordt het Grondwettelijk Hof bemand door politieke creaturen en daar piept niemand over. Een ander Belgisch voorbeeld: een rechtse cafébaas krijgt in Leuven een boete van 5 000 EUR en een gevangenisstraf van zes maanden voor de slogan “Liever een koe in de wei dan een asielzoeker erbij”. Maar aan de andere kant krijgt de voorzitter van de Socialistische Partij, een regeringspartij, geen boete, geen gevangenisstraf wanneer hij de politie aanmaant om — en ik citeer — “bruin gespuis” met de matrak te bewerken.
Duidelijk twee maten en twee gewichten en geen voorbeeld van onpartijdige rechtspraak, me dunkt. En dus nogmaals: twee maten, twee gewichten.
"
Filip DE MAN,2023-10-18,NL,"The despicable terrorist attacks by Hamas against Israel, Israel’s right to defend itself in line with humanitarian and international law and the humanitarian situation in Gaza (debate)",https://www.europarl.europa.eu/doceo/document/CRE-9-2023-10-18-INT-3-051-0000_NL.html,"  Filip De Man (ID).   – Voorzitter, beste collega’s, jullie zijn geschokt door de uitbarstingen van haat in Israël, in Frankrijk, in Brussel. Maar jullie subsidiëren die haat en jullie importeren die haat.
De subsidies: in 2021-2024 geven jullie via de EU 1,2 miljard EUR ontwikkelingshulp aan Palestina. Waarom? Kunnen de oliesjeiks dat niet betalen?
En dan de import van haat: in Europa laten jullie massaal Tsjetsjenen, Afghanen, Noord—Afrikanen, Irakezen, Palestijnen binnen. Nogmaals, waarom? Kunnen die niet terecht bij hun islamitische broeders in de steenrijke petroleumstaten? In België werden zelfs IS—terroristen vanuit het Midden-Oosten teruggehaald. Waarna ze terreur zaaiden op de luchthaven van Zaventem, met vele doden tot gevolg.
Hoeveel doden moeten er nog vallen vooraleer jullie de ogen openen?
"
Filip DE MAN,2023-10-03,NL,Corrupt large-scale sale of Schengen visas (debate),https://www.europarl.europa.eu/doceo/document/CRE-9-2023-10-03-INT-2-208-0000_NL.html,"  Filip De Man (ID).   – Voorzitter, collega’s, de immigratiekanalen naar Europa zijn bekend: ten eerste, de gezinshereniging – het voornaamste – die blijkbaar altijd op Europese bodem moet plaatsvinden. Ook als het uitsluitend gaat om Marokkanen of Turken, dan moet dat toch altijd hier in Europa gebeuren.
Ten tweede, de asielprocedure. Die wordt, zoals bekend, massaal misbruikt. Honderdduizenden per jaar gebruiken dat asiel. 
En dan de inreisvisa. Niet zelden worden deze te snel toegekend of zelfs voor veel geld verkocht door bepaalde lidstaten van de Europese Unie. Dat er zeer laks wordt omgesprongen met deze visa bewees ook de Belgische regering deze zomer. Zij gaf visa aan Iraanse fundamentalisten, geleid door ene Alireza Zakani, indertijd verantwoordelijk voor het bloedig neerslaan van Iraanse dissidenten.
Binnen acht maanden zal de kiezer u de rekening presenteren voor die visaschandalen en voor de massale immigratie in het algemeen.
"
Filip DE MAN,2023-09-12,NL,2022 Report on Türkiye (debate),https://www.europarl.europa.eu/doceo/document/CRE-9-2023-09-12-INT-2-477-0000_NL.html,"  Filip De Man (ID).   – Voorzitter, collega’s, vandaag bespreken we het rapport over Turkije en ik wil twee casussen vergelijken.
Rusland bezet een vierde van Oekraïne. Oekraïne is geen lid van de Europese Unie. Rusland wordt zwaar gestraft, en wij schenken voor miljarden wapens aan Oekraïne.
Turkije bezet de helft van Cyprus. Dat land is wél lid van de EU. Turkije kreeg geen zware sancties. Integendeel, Erdoğan kreeg de voorbije jaren 20 miljard EUR van de Europese belastingbetaler. Sultan Erdoğan aarzelt bovendien niet om u te chanteren, en heeft in eigen land tienduizenden opposanten opgesloten. 
En toch beschouwen jullie Turkije, een land met 80 miljoen moslims, nog steeds als kandidaat-lid van de Europese Unie. Iedereen dwaalt al eens, collega’s, maar het is natuurlijk bijzonder dwaas om daarin te volharden. 
"
Filip DE MAN,2023-07-12,NL,Tax the rich (topical debate),https://www.europarl.europa.eu/doceo/document/CRE-9-2023-07-12-INT-3-195-0000_NL.html,"  Filip De Man,  namens de ID-Fractie. – Voorzitter, in dit debat eisen de linkse partijen meer belastingen onder het motto “Tax the rich”. Laat de rijken betalen, dan kunnen zij – de linksen –natuurlijk meer uitgeven. 
Maar dan wil ik toch opmerken dat vermogens en vermogenswinsten toch al zwaar belast worden. Ik geef het voorbeeld van België. Er is de vennootschapsbelasting, de roerende voorheffing, de onroerende voorheffing, belasting op huurgelden. Er zijn erfenisrechten, schenkingsrechten, registratierechten, hypotheekrechten. Er zijn heffingen op pensioenfondsen, beursverrichtingen en effectenrekeningen. Aan belastingen dus waarlijk geen gebrek. 
We zijn dus niet voor de afgunstmaatschappij van links. Wie hard werkt, wie innoveert, wie succes heeft, moet daarvan kunnen genieten, maar inderdaad ook zijn deel bijdragen, onder meer om mensen te helpen die getroffen worden door tegenslag. Maar steeds meer geld afromen ten bate van een almachtige staat, dat is een links recept dat wij niet lusten. 
Maar ik zal onze linkse collega’s toch één plezier doen. Het Vlaams Belang gaat akkoord dat alle multinationals hun deel moeten bijdragen. Vandaag betalen sommige van hen helemaal geen belasting, en daarom stellen wij een belasting voor van minstens 15 % – elk zijn deel, zoals mijn grootmoeder altijd zei.
"
Filip DE MAN,2023-05-09,NL,Discharge 2021 (continuation of debate),https://www.europarl.europa.eu/doceo/document/CRE-9-2023-05-09-INT-2-193-0000_NL.html,"  Filip De Man (ID).   – Voorzitter, collega’s, ik wil het hebben over Frontex, onze Europese grenswacht. Het jaarlijks budget stijgt naar 1 miljard EUR. Het personeelsbestand klimt in de komende jaren van 2 000 naar 10 000. Die agenten beschikken over drones, over satellietbeelden, over terreinwagens en patrouillevliegtuigen. En men zou dus denken: “Oké, het gaat de goede richting uit.”
En toch werkt het niet. Er zitten in onze landen al zo’n 5 à 6 miljoen illegale vreemdelingen en jaarlijks komen er nog vele honderdduizenden mensen zonder papieren bij in de Europese Unie. En waarom? Frontex wordt op alle mogelijke manieren tegengewerkt door de linkse partijen in dit halfrond, die constant met mensenrechten zwaaien om het terugdrijven van illegalen te bemoeilijken, en door linkse, door u gesubsidieerde ngo’s, die proces na proces inspannen tegen Frontex.
Zo gaat het niet verder. Wij pleiten voor veralgemeende pushbacks en voor de opvang van vluchtelingen in hun eigen regio. Europa vangt nu al miljoenen Oekraïense vluchtelingen op. Wij kunnen niet ook nog eens alle gelukzoekers uit andere continenten hier onderhouden. Wij zijn niet het Openbaar centrum voor maatschappelijk welzijn van de hele wereld.
(De spreker stemt ermee in om te antwoorden op een “blauwe kaart”-vraag)
"
Filip DE MAN,2023-05-09,NL,Discharge 2021 (continuation of debate),https://www.europarl.europa.eu/doceo/document/CRE-9-2023-05-09-INT-2-195-0000_NL.html,"  Filip De Man (ID),  “blauwe kaart”-antwoord. – Collega Botenga, ten eerste, die regelingen zijn niet door het Vlaams Belang in het leven geroepen. Ten tweede, de wedde die u verdient is net zo groot als de mijne en ik denk ook niet dat u dat geld weigert. Dus uw opmerkingen slaan eigenlijk nergens op.
"
Filip DE MAN,2023-01-18,NL,Terrorist threats posed by far-right extremist networks defying the democratic constitutional order (debate),https://www.europarl.europa.eu/doceo/document/CRE-9-2023-01-18-INT-3-270-0000_NL.html,"  Filip De Man (ID).   – Voorzitter, het is toch straf! De socialisten agenderen hier een debat over rechts terrorisme, in een krampachtige poging om de aandacht af te leiden van Qatargate, waarbij een trits socialisten betrapt werd op corruptie en koffers vol dollars uit Qatar.
Ook de Belgische staatsveiligheid waarschuwt nu plots voor extreemrechts. En in Nederland stelt de liberale minister Kaag zopas dat “rechts-extremisten en complotpopulisten de democratie bedreigen”. Tussen haakjes: dezelfde dag bleek dat de veiligheidschef van Islamitische Staat, verdacht van oorlogsmisdaden in Syrië, doodleuk in Nederland rondliep. Tot zover het geklaag van Kaag.
Maar zeg eens, socialisten, hoeveel extreemrechtse aanslagen zijn er de laatste jaren gepleegd in België of in Nederland? Waar was dat? Hoeveel doden zijn daar gevallen? Ik zal het u zeggen. Niks, nul, nada. Er is nog geen vuurpijl afgeschoten door rechts. Dat is namelijk het voorrecht van jullie allochtone jongeren die telkens weer onze steden in brand steken na een voetbalmatch of tijdens oudejaarsnacht. Om natuurlijk nog niet te spreken over de honderden doden die de voorbije jaren zijn gevallen door islamitische aanslagen.
Het is doorzichtig: de mensen schrik aanjagen voor het rechtse gevaar en tegelijk de aandacht afwenden van uw eigen corruptie.
"
Filip DE MAN,2022-12-14,NL,"Tackle the cost of living crisis: increase pay, tax profits, stop speculation (topical debate)",https://www.europarl.europa.eu/doceo/document/CRE-9-2022-12-14-INT-3-164-0000_NL.html,"  Filip De Man (ID).   – Voorzitter, de oorzaak van inflatie en dalende koopkracht is de op hol geslagen energieprijs. Dat komt ervan als men bijvoorbeeld in Frankrijk desinvesteert in kerncentrales, terwijl dat land vroeger 75 % van zijn elektriciteit uit kernenergie haalde. Men waarschuwt nu in Frankrijk zelfs voor elektriciteitspannes, in het land dat dus vroeger driekwart betrok uit kernenergie. Of nog stupider, in België, waar de regeringen – ook met N-VA – de kernuitstap steevast bevestigden, zodat we nu duur gas moeten verbranden om de goedkope elektriciteit van onze kerncentrales te vervangen. Hoe gek kan je het bedenken. Nog sterker, daardoor hebben we straks te weinig gas om onze woningen en onze industrie te bevoorraden. 
Natuurlijk beweren de andere partijen hier dat de oorlog in Oekraïne de oorzaak is, maar bij mijn weten hebben de Russen niet de kernuitstap beslist. Dat hebben jullie gedaan. Het resultaat van dit alles is dat we nu om dure lpg moeten gaan bedelen in Qatar bij de vrienden van de socialisten. Bravo!
"
Filip DE MAN,2022-11-23,NL,The need for a European solution on asylum and migration including search and rescue (debate),https://www.europarl.europa.eu/doceo/document/CRE-9-2022-11-23-INT-3-048-0000_NL.html,"  Filip De Man (ID).   – Voorzitter, de asielcrisis is terug van nooit weggeweest. In België komen er tegenwoordig 40 000 asielzoekers per jaar binnen, in heel Europa om en nabij één miljoen. Dat is onhoudbaar en ik heb dus een resolutie ingediend, een resolutie die ertoe strekt om de zaak definitief op te lossen. Het voorstel is om het Protocol van New York uit 1967 op te zeggen. Daarmee zouden wij nog uitsluitend vluchtelingen uit Europa opvangen, wat we trouwens nu doen met de talloze Oekraïense vluchtelingen. Dat was trouwens de bedoeling van het Vluchtelingenverdrag in 1951 na de Tweede Wereldoorlog: de vele miljoenen Europese vluchtelingen een veilige haven bieden. Maar in 1967 heeft men dus met dat protocol die begrenzing opgegeven en worden wij nu geacht de hele wereld hier te verwelkomen. Dat moet stoppen. Het toelaten van miljoenen migranten zal onze samenleving ontwrichten en onze sociale zekerheid doen imploderen. Ik vraag dus uw steun voor deze resolutie. 
"
Filip DE MAN,2022-10-19,NL,Whitewashing of the anti-European extreme right in the EU (topical debate),https://www.europarl.europa.eu/doceo/document/CRE-9-2022-10-19-INT-3-148-0000_NL.html,"  Filip De Man (ID).   – Voorzitter, collega’s, vandaag voert men nog maar eens het proces van onze rechtse fractie. Termen als “racist” en “fascist” moeten daarbij natuurlijk dienen als afschrikking voor de kiezers. Het is een oude truc die onze politieke tegenstanders gebruiken om ons monddood te maken, want wij zijn verdoken aanhangers van Hitler.
Nu, volgens mij had die man beter niet bestaan, maar het belangrijkst van al is natuurlijk dat niemand in onze fractie zich beroept op het nazisme. Pas op, er is hier een fractie die zich wél beroept op een moorddadige ideologie, en die zit daar: The Left. Die noemen zich schaamteloos “communist”, terwijl iedereen sedert het boek van Franse academici Le livre noir du communisme weet dat dit het meest moorddadige systeem ooit was, met 100 miljoen doden onder Lenin, Stalin, Mao, Pol Pot enzovoort.
Daar piept hier echter niemand over. Het cordon sanitaire geldt niet voor de communisten. Integendeel! Socialisten, christendemocraten, liberalen werken in dit Parlement regelmatig samen met die communisten. Allen samen, dus, om rechts te diaboliseren, en gedreven ook door de angst om hun macht en hun postjes te verliezen, zoals nu in Italië.
Branco di ipocriti!
"
Filip DE MAN,2022-09-14,NL,Situation of fundamental rights in the EU in 2020 and 2021 (debate),https://www.europarl.europa.eu/doceo/document/CRE-9-2022-09-14-INT-3-267-0000_NL.html,"  Filip De Man (ID).   – Voorzitter, collega’s, de inflatie galoppeert, energie wordt onbetaalbaar en de economie dreigt in een zware crisis te belanden. En wat gaan we nu doen? Een zoveelste extreemlinks verslag bespreken over de mensenrechten. Er zouden immers tal van minderheden gediscrimineerd worden in Europa. Er heerst racisme. Er is veel politiegeweld. Romazigeuners en moslims worden slecht behandeld. De genderideologie wordt niet overal aanbeden, enzovoort, enzovoort. 
Deze ellenlange “ivorentorentekst” bevat 48 overwegingen en 99 aanbevelingen. Die heeft duizenden manuren gekost en wordt natuurlijk gesteund door de linkerzijde – groenen, communisten en socialisten – maar ook door christendemocraten en liberalen. 
En ik vraag mij werkelijk af of hun kiezers daar nu een boodschap aan hebben.
"
Filip DE MAN,2022-07-05,NL,Objection pursuant to Rule 111(3): Amending the Taxonomy Climate Delegated Act and the Taxonomy Disclosures Delegated Act (debate),https://www.europarl.europa.eu/doceo/document/CRE-9-2022-07-05-INT-2-293-0000_NL.html,"  Filip De Man (ID).   – Vorzitter, sommige collega’s willen geen kerncentrales omdat we daarmee Poetin zouden steunen. Dat is een leugen, want er zijn veel andere leveranciers van kernbrandstof, bijvoorbeeld Canada en Australië.
Ondertussen heeft het groene fanatisme, waarbij kernenergie gediaboliseerd werd, het volgende resultaat opgeleverd: de Belgische premier moet bij ENGIE bedelen om kerncentrales open te houden. De Belgische groene minister moet gascentrales bijbouwen. Nederland gebruikt steeds meer steenkoolcentrales en in Duitsland gaat de regering nu volop bruinkool verbranden. Bruinkool! Straks moeten we misschien gedroogde koemest opstoken.
Voor wie zich afvraagt wat de overtreffende trap is van “stupide”, is het antwoord “groen!” Erger is dat socialisten, christendemocraten en liberalen medeschuldig zijn aan die waanzin. Hopelijk worden de komende winters niet te streng, want dan zou voor de bevolking pijnlijk duidelijk worden hoe desastreus dit beleid tot nu toe is geweest.
"
Filip DE MAN,2022-06-08,NL,"The Commission's proposal for ""Attracting skills and talent to the EU"", particularly the Talent Partnerships with North African countries (topical debate)",https://www.europarl.europa.eu/doceo/document/CRE-9-2022-06-08-INT-3-140-0000_NL.html,"  Filip De Man (ID).   – Voorzitter, collega's, vandaag bespreken we het plan van de Europese Commissie voor arbeidsmigratie uit Egypte, Marokko en Tunesië. Men wil namelijk de arbeidstekorten in Europa opvangen. Ook met Senegal, met Nigeria, met Pakistan, en zelfs met Bangladesh moeten akkoorden gesloten worden. Nu al komen drie miljoen – drie miljoen – niet-Europese vreemdelingen per jaar de EU binnen. Maar blijkbaar is dat nog niet genoeg voor de profeten van de omvolking. 
Wij zijn dus categoriek tegen dat plan. En wel om de volgende redenen. 
Ten eerste zijn er verdorie 13 miljoen werklozen in de EU. Waarom zouden we dan nog gastarbeiders importeren?
Ten tweede verzwijgt men het enorme aanzuigeffect dat zal uitgaan van die allochtone werknemers. Want natuurlijk willen zij hun gezin – en als het even kan heel hun familie – ook naar hier halen, wat dan weer in vele gevallen een bijkomende last zal betekenen voor de nu al zwaarbelaste sociale zekerheid. Erger nog, hoe meer Tunesiërs, Senegalezen, Pakistani enzovoort naar hier mogen komen, hoe groter de lokroep in de landen van degenen die achterbleven. De tamtam zal dus luider klinken dan ooit tevoren. 
Dit plan van christendemocraten, socialisten en liberalen is dus onzinnig. De boot is vol.
"
Filip DE MAN,2022-03-24,NL,"The Power of the EU – Joint European Action for more affordable, secure and sustainable energy (debate)",https://www.europarl.europa.eu/doceo/document/CRE-9-2022-03-24-INT-2-040-0000_NL.html,"  Filip De Man (ID).   – Voorzitter, momenteel betalen de 27 EU-landen voor Russische steenkool, olie en gas een klein miljard euro – per dag. Ook de Arabische oliesjeiks maken gigantische winsten nu de vaten voor 120 euro worden verkocht. Het dramatische is dat jullie daarvoor gekozen hebben. Er werden geen lessen getrokken uit de dubbele petroleumboycot uit de jaren 1970 die de moslimlanden ons hebben opgelegd. 
En het kan nog gekker: kernenergie – het propere, goedkope, bevoorradingszekere alternatief – wordt in Duitsland afgeschaft, en in België gaat men goed werkende kerncentrales vervangen door vervuilende gascentrales. Dit krankzinnige beleid wordt gesteund door communisten, groenen, socialisten. Dat mag niet verbazen. Maar dat ook christendemocraten en liberalen in deze waanzin meegaan, is werkelijk te gek voor woorden.
"
Filip DE MAN,2022-03-07,NL,"Role of culture, education, media and sport in the fight against racism (debate)",https://www.europarl.europa.eu/doceo/document/CRE-9-2022-03-07-INT-1-143-0000_NL.html,"  Filip De Man (ID).   – Voorzitter, collega’s, vandaag hebben we het over het verslag van Salima Yenbou. Met dit zoveelste verslag over racisme moet blijkbaar een schuldcomplex bij de Europeanen onderhouden worden. Zo hoopt de links-liberale elite dat zij de massale immigratie blijven slikken, terwijl Europa net het minst racistische continent is van de wereld. Wij laten hier tientallen miljoenen allochtonen binnen. En zeg mij eens, waar gebeurt dat nog? In China? In Japan? In Pakistan? Nergens is men zo tolerant als hier.
Maar veel is niet genoeg: we moeten onze identiteit afzweren, de omvolking aanvaarden, uiteindelijk opgaan in een geglobaliseerde wereld zonder grenzen, en ook nog eens miljoenen vreemdelingen stemrecht geven zodat die ons beleid kunnen beïnvloeden ...
Zeventig paragrafen lang beweert men dat de arme vreemdelingen vaak het slachtoffer zijn van intimidatie, slachtoffer zijn van fysiek geweld, fysiek geweld door de politiediensten enzovoort, en zo verder. En men stelt zich na lezing van zo’n rapport uiteindelijk de vraag waarom miljoenen niet-Europese vreemdelingen dan toch per se naar hier willen komen.
Ook goed om te weten is dat dit extreemlinks rapport werd goedgekeurd door christendemocraten én liberalen in dit Parlement.
"
Filip DE MAN,2022-02-15,NL,Implementation of the common foreign and security policy – annual report 2021 - Implementation of the common security and defence policy – annual report 2021 (debate),https://www.europarl.europa.eu/doceo/document/CRE-9-2022-02-15-INT-2-196-0000_NL.html,"  Filip De Man (ID).   – Voorzitter, mijn collega’s willen overal de universele mensenrechten opleggen om de wereld veiliger te maken, maar staan er niet bij stil dat dit geen rechten zijn, en zeker geen universele rechten. Ze zijn immers niet afdwingbaar buiten de westerse wereld, waaruit blijkt dat het geen rechten zijn, en de meeste landen peinzen er niet over om ze toe te passen, hetgeen betekent dat ze ook niet universeel zijn.
Het is zeer onwaarschijnlijk dat islamitische regimes de Verklaring van Cairo over de mensenrechten in de islam afzweren, waarin vijftig islamitische landen in 1990 hebben vastgelegd dat de sharia boven de internationale regels staat. Het is even onwaarschijnlijk dat communistische dictaturen, zoals China of Noord-Korea, gehoor geven aan deze smeekbeden.
De EU kan zich beter bezighouden met realpolitik in plaats van moralpolitik die stoelt op links-liberale waanbeelden en utopische morele streefdoelen.
"
Filip DE MAN,2021-12-14,NL,New orientations for the EU’s humanitarian action (debate),https://www.europarl.europa.eu/doceo/document/CRE-9-2021-12-14-INT-2-230-0000_NL.html,"  Filip De Man (ID).   – Voorzitter, nog nooit in de geschiedenis verkeerden zo veel bewoners uit de derde wereld in uiterste nood, namelijk een kwart miljard. Oorzaken zijn oorlogen, corrupte regimes, voedsel- en watertekorten en natuurlijk de bevolkingsexplosie. Elk jaar stijgt de bevolking in de onderontwikkelde landen met 80 miljoen. Dat is een onhoudbare situatie.
En wat doen wij eraan? We importeren hun bevolkingsoverschotten, met alle problemen van dien voor onze bevolking, en we storten miljarden in bodemloze putten. De EU is nu al de grootste donor ter wereld, maar volgens alle andere fracties is dat blijkbaar nog niet genoeg. Natuurlijk moeten we mensen helpen bij plotse natuur- en andere rampen. Maar de oorzaken van de chronische problemen moeten aangepakt worden. Steeds meer miljarden schenken en miljoenen vluchtelingen hierheen halen is geen oplossing. Uiteindelijk kapseist ook onze sociale zekerheid. Om het met een metafoor te zeggen: ook onze reddingsboot zal zinken als ze meer en meer en meer volk aan boord hijsen.
Het kan en moet dus anders: doorgedreven toezicht op de besteding van onze belastinggelden, alleen recurrente hulp onder strikte voorwaarden, zoals het in toom houden van migratie en nataliteit. De wereldbevolking dreigt deze eeuw te stijgen van 7,5 naar 11 miljard mensen. Het is krankzinnig te denken dat wij Europeanen kunnen instaan voor die miljarden extra hongerigen in de wereld.
"
Filip DE MAN,2021-10-20,NL,The rise of right-wing extremism and racism in Europe (in light of recent events in Rome) (debate),https://www.europarl.europa.eu/doceo/document/CRE-9-2021-10-20-INT-3-189-0000_NL.html,"  Filip De Man (ID).   – Voorzitter, collega’s, dit is te gek voor woorden. In Rome richtten enkele heethoofden vernielingen aan en al meteen moet er hier een groot debat over racisme en fascisme komen. Niet in de gemeenteraad van Rome dus, nee, in de plenaire vergadering van het Europees Parlement. 
Waarom? Die Forza Nuova in Italië behaalde 0,1 procent van de stemmen. Niet echt een gevaar voor de democratie. Men is hier zeer eenzijdig in de verontwaardiging. Over het vele linkse geweld in Italië wordt geen debat gevoerd. Evenmin een debat over de islamitische terreur die Europa treft. Geen woord bijvoorbeeld over de recente moordpartij door een moslim in Noorwegen. Geen woord over de Somaliër die vorig weekend een Engelse volksvertegenwoordiger doodde. 
Collega’s, we zouden ons beter bezighouden met de echte problemen: zorgen voor voldoende en betaalbare energie in plaats van die krankzinnige Green Deal, het versterken van onze economische slagkracht ten opzichte van China en natuurlijk het stoppen van de islamisering en de massale migratiestromen. 
"
Filip DE MAN,2021-10-06,NL,European solutions to the rise of energy prices for businesses and consumers: the role of energy efficiency and renewable energy and the need to tackle energy poverty (debate),https://www.europarl.europa.eu/doceo/document/CRE-9-2021-10-06-INT-3-049-0000_NL.html,"  Filip De Man (ID).   – Voorzitter, collega's, energie wordt pijnlijk duur en toch volhardt de Europese Unie in de boosheid met haar onbetaalbare Green Deal, terwijl de betere optie voor de hand ligt: kernenergie, die is goedkoop, betrouwbaar, stoot alleen waterdamp uit en het afval kan veilig weggeborgen worden in geologisch stabiele lagen. Maar ook de paars-groene regering in België zet koppig door. Zij lijdt werkelijk aan een nucleaire fobie. 
Ondertussen zetten bijvoorbeeld Groot-Brittannië en Zweden wél in op kernenergie. Er wordt geïnvesteerd in reactoren van de derde en vierde generatie in Japan, Zuid-Korea, China, de VS, Rusland, Frankrijk en Finland. In Vlaanderen beschikken wij met het Studiecentrum voor Kernenergie in Mol over een wereldspeler inzake wetenschappelijk onderzoek, maar de paars-groene regering stimuleert dat uitdrukkelijk niet. 
En het kan nog gekker. De Europese Commissie keurt goed dat de Belgische regering drie miljard aan subsidies zal geven aan vervuilende gascentrales die de bestaande – en schone – kerncentrales moeten vervangen. 
Conclusie. Wij hebben in België dus een groene minister die kernenergie haat en nog liever massaal gas verbrandt. Dat Tinne Van der Straeten tot voor kort de helft van de aandelen bezat van advocatenkantoor Blixt speelt wellicht een rol. Het kantoor heeft namelijk in het verleden de belangen van de gaslobby verdedigd. I rest my case. 
"
Filip DE MAN,2021-09-14,NL,Direction of EU-Russia political relations (debate),https://www.europarl.europa.eu/doceo/document/CRE-9-2021-09-14-INT-2-268-0000_NL.html,"  Filip De Man (ID).   – Voorzitter, in deze aanbeveling staat dat Rusland integraal deel uitmaakt van het Europees continent, dat er sterke historische banden bestaan en dat Rusland een van onze grootste handelspartners is. Redenen genoeg dus om zo’n buurland diplomatisch te benaderen. In plaats daarvan dreigt men echter met bergen sancties. Rusland wil zich niet plooien naar de links-liberale dogma’s – zo ook Polen en Hongarije – en daarom worden alle duivels losgelaten.
Europa zou er beter aan doen een goede verstandhouding na te streven. Het gaat om een reusachtig land met enorme voorraden grondstoffen. Met een verstandige aanpak zouden we met onze technologie en onze financiële middelen een formidabele economische samenwerking kunnen opzetten die beide partijen ten goede zou komen. Men doet echter liever zaken met bijvoorbeeld fundamentalistische golfstaten of het communistisch regime in Peking. Wat een hypocrisie en domheid!
"
Filip DE MAN,2021-07-07,NL,Conclusions of the European Council meeting of 24-25 June 2021 (debate),https://www.europarl.europa.eu/doceo/document/CRE-9-2021-07-07-INT-3-046-0000_NL.html,"  Filip De Man (ID).   – Voorzitter, de Europese Unie veroordeelt de beperking van de fundamentele vrijheden door president Poetin en wil daarom geld blijven pompen in mensenrechtenorganisaties en onafhankelijke media in Rusland.
De EU tast hiermee de soevereiniteit van Rusland aan. Stelt u zich het omgekeerde eens voor.
Voorts is de Russische president door 76 % van de kiezers gekozen, wat niet gezegd kan worden over de Europese Commissie, die überhaupt niet wordt gekozen.
Ten slotte is er sprake van schijnheiligheid met betrekking tot de vrijheid van meningsuiting. Geert Wilders wordt veroordeeld wegens zijn verzet tegen massa—immigratie. In België worden gevangenisstraffen opgelegd indien tegen de islamisering wordt geprotesteerd. Bovendien is de Belgische staatszender verworden tot een rood-groen propagandakanaal en mogen alle partijen tijdens de verkiezingen propaganda voeren in de dagbladen, behalve het Vlaams Belang.
Kijk dus eerst eens naar uzelf voordat u Rusland de les leest.
"
Filip DE MAN,2021-06-24,NL,European Climate Law (continuation of debate),https://www.europarl.europa.eu/doceo/document/CRE-9-2021-06-24-INT-2-056-0000_NL.html,"  Filip De Man (ID).   – Voorzitter, de Europese Unie wil met een klimaatwet de broeikasgassen met de helft verminderen. We moeten immers in 2050 “klimaatneutraal” zijn. We gaan onszelf dus economisch heel veel pijn doen, terwijl in grote delen van de wereld geen inspanningen geleverd worden. Integendeel. Zo verbrandt China 3,8 miljard kubieke ton kolen per jaar en bouwt het honderden kolencentrales in eigen land. En dat gebeurt ook in Indonesië, Zimbabwe enzovoort. Terwijl men in België de klimaatneutrale kerncentrales sluit, gaat men ginder dus dapper verder met kolen. De paars-groene regering in ons land kiest zelfs voor gascentrales, die juist wél broeikasgassen lozen. Maar goed, België is het land van het surrealisme. Laten we dus naar Europa kijken, verantwoordelijk voor nog geen tien procent van de uitstoot. De impact op het mondiale klimaat is dus verwaarloosbaar. Wat een klimaathysterie! 
"
Filip DE MAN,2021-05-18,NL,2019-2020 Reports on Turkey (debate),https://www.europarl.europa.eu/doceo/document/CRE-9-2021-05-18-INT-2-182-0000_NL.html,"  Filip De Man (ID).   – Voorzitter, ik kan mijn ogen niet geloven. Bladzijden lang wordt beschreven hoe Turkije nog steeds alle afspraken aan zijn militaire laarzen lapt. Er zijn duizenden politiek gevangenen, onder wie zwangere vrouwen, er wordt gefolterd, mensen verdwijnen, 152 000 rechters, leraren, journalisten werden ontslagen. De Turken bezetten al een halve eeuw ongestraft een deel van onze lidstaat Cyprus. Zij chanteren ons met een massale vluchtelingenstroom. En toch, toch omschrijft men vandaag Turkije, het islamitische Turkije, hier als een strategische partner op geopolitiek en economisch vlak, die bovendien lid moet blijven van de NAVO.
Na het recente bombarderen van Koerden en Armeniërs zou men denken dat de eurobonzen beseffen dat Turkije een oorlogsstoker is en niet een partner om een stabiel en veilig klimaat mee te creëren in de oostelijke Middellandse Zee. Hoe naïef kan men zijn?
"
Filip DE MAN,2021-03-25,NL,"Control of exports, brokering, technical assistance, transit and transfer of dual-use (debate)",https://www.europarl.europa.eu/doceo/document/CRE-9-2021-03-25-INT-2-188-0000_NL.html,"  Filip De Man (ID).   – Voorzitter, de EU wil controle op exportvergunningen, maar hier is sprake van een hemeltergende schijnheiligheid inzake wapenuitvoer, bijvoorbeeld naar Saudi-Arabië. 75% van de EU-wapenuitvoer gaat naar dat land en al dat wapengekletter komt uit het Waalse Gewest. Andere lidstaten hebben een wapenembargo ingesteld, maar het Waalse FN blijft leveren. En wie is eigenaar van FN? Dat is de Waalse regering! En wie zit in die Waalse regering? Socialisten, groenen en liberalen.
Die partijen leveren dus wapens aan Saudi-Arabië, dat ze dan gebruikt in Jemen, waar al jarenlang een bloedige oorlog woedt tussen soennieten en sjiieten, waarbij de Saudische oliemiljardairs en de Iraanse ayatollahs elkaar bestoken.
Toppunt is natuurlijk dat de EU tegelijkertijd humanitaire hulp naar Jemen moet sturen, in totaal reeds voor 1 miljard euro. Dus de Saudische soennieten en de Iraanse sjiieten vernietigen half Jemen en wij betalen voor de schade.
Ik kan nog voorbeelden aanhalen: vanuit EU-landen werden de islamitische rebellen in Syrië bevoorraad. De sultan van Turkije krijgt zelfs heuse raketten vanuit Europa. Akkoorden worden gesloten met de communistische dictators in China en de EU laat toe dat de Chinezen onze technologie inpikken. Kortom, hier wordt weer eens door socialisten, groenen, christendemocraten en liberalen, die toch zo graag de gutmensch uithangen, een toch wel bijzonder hypocriet theaterstuk opgevoerd.
"
Filip DE MAN,2021-03-11,NL,EU pledge for Afghanistan at 2020 Geneva Conference (debate),https://www.europarl.europa.eu/doceo/document/CRE-9-2021-03-11-INT-4-242-0000_NL.html,"  Filip De Man (ID).   –Voorzitter, de EU heeft al vier miljard aan Afghanistan besteed en wil er nog één miljard bovenop leggen. Afghanistan is daarmee de grootste ontvanger van ontwikkelingshulp ter wereld. Daarmee wil men stabiliteit, jobs en zelfs gendergelijkheid bevorderen. In Afghanistan nota bene. 
Welnu, die vijf miljard zijn weggegooid. Krijgsheren stelen onze centen. Ze zijn verantwoordelijk voor 80 procent van de mondiale opiumproductie. De aanslagen van de Taliban duren onverminderd voort. Leraars en journalisten worden vermoord. Laatst nog twee vrouwelijke rechters in het hooggerechtshof. Ondertussen laten jullie in de EU honderdduizenden Afghanen toe, nog eens een uitgavenpost van vele miljoenen. 
De Commissie van christendemocraten, socialisten en liberalen subsidieert dus een “narcostaat” die in de greep is van islamitische terroristen. Ik denk dat er betere manieren zijn om ons belastinggeld te besteden. 
"
Filip DE MAN,2021-02-09,NL,Visit of the VPC/HR to Russia in the light of the recent crackdown on protestors and the opposition (debate),https://www.europarl.europa.eu/doceo/document/CRE-9-2021-02-09-INT-2-167-0000_NL.html,"  Filip De Man (ID).   – Voorzitter, de EU-vertegenwoordiger wilde de Russen de les spellen, maar hij kwam van een kale reis terug. Lavrov vond eenvoudigweg dat de EU zich niet te moeien heeft met de binnenlandse aangelegenheden en dat is trouwens een principe dat de grondslag vormt voor diplomatieke relaties. Pijnlijk dus, maar bovendien ziet de heer Borrell, van de Spaanse socialisten, niet de balk in eigen oog. Hij wilde de Russen kapittelen over de rechtszaak-Navalny en het oppakken van betogers. De heer Borrell kreeg echter een njet van president Poetin, die trouwens verkozen is met 76 % van de stemmen, meer dan gelijk welk staatshoofd in de EU kan zeggen. 
Ondertussen zitten in diezelfde EU Catalaanse politici in de gevangenis of krijgen ze zelfs hun verkozen zetel in het Europees Parlement niet. En dat met instemming van de Voorzitter van dit Parlement, eveneens een socialist. Ook wat betreft het fundamentele recht op betogen moet men hier niet te hoog van de toren blazen. In mijn land werden vorige week 500 mensen opgepakt omdat ze betoogden tegen de vele vrijheidsberovingen die de Belgische regering doorvoerde omwille van corona. In Nederland werd door de overheid zelfs geweld gebruikt tegen onschuldige betogers die voor hun vrijheden opkwamen. Ik wil maar zeggen, meneer Borrell: veeg voor eigen deur vooraleer elders met uw moraliserend vingertje te zwaaien.
"
Filip DE MAN,2021-01-21,NL,The gender perspective in the COVID-19 crisis and post-crisis period - The EU Strategy for Gender Equality - Closing the digital gender gap: women’s participation in the digital economy (continuation of debate),https://www.europarl.europa.eu/doceo/document/CRE-9-2021-01-21-INT-4-063-0000_NL.html,"  Filip De Man (ID).   – Voorzitter, eerst mijn verontschuldigingen. Ik ben als Filip De Man geboren. Sorry daarvoor. Maar goed, de genderresolutie dus, met maar liefst 92 consideransen en 128 aanbevelingen. Gender lijkt wel het prangendste probleem in Europa. Quod non. Nergens in de wereld genieten vrouwen zoveel rechten. De belangrijkste posten hier zijn voor Ursula von der Leyen, Christine Lagarde, Angela Merkel. Ik vind dat het gendergedoe moet stoppen. Onlangs las ik zelfs dat het kaartspel genderneutraal moet worden, want de heer is meer dan de dame. Straks moet het Europees volkslied herschreven worden want Alle Menschen werden Brüder. Waarom geen Schwestern? 
Terwijl men zich buiten de EU bezighoudt met speerpuntrobotica en quantumcommunicatie, houden wij ons, zoals in Constantinopel, bezig met het gender der engelen, met de Ottomanen voor de deur. Het kadert in de cultuuroorlog waarbij de kapitalistische globalisten en de multiculturele linksen onze unieke beschaving ondermijnen, onder meer door deze genderwaanzin, de cancelcultuur, de woke activisten ... 
Maar goed, collega's, ik zal een toegift doen en besluiten zoals de zwarte predikant in het Amerikaans congres: A-men en A-woman. 
"
Filip DE MAN,2020-11-24,NL,Escalating tensions in Varosha following the illegal actions by Turkey and the urgent need for the resumption of talks (debate),https://www.europarl.europa.eu/doceo/document/CRE-9-2020-11-24-INT-2-188-0000_NL.html,"  Filip De Man (ID).   – Voorzitter, de Europese Unie speelt graag kampioen mensenrechten, maar wanneer Turkije zich gedraagt als een schurkenstaat, laat men zelfs de eigen lidstaten in de steek. Moslimbroeder Erdoğan mag ongestraft half Cyprus – een lidstaat van de EU – bezetten, de territoriale wateren van Griekenland schenden, een deel van de Middellandse Zee inpalmen om er gas en petroleum te stelen. Hij mag ons chanteren met een massale vluchtelingenstroom waarop wij hem dan nog eens 5 miljard euro aanbieden. Hij mag hier verkiezingstoespraken houden, massaal moskeeën inplanten en mocht – alweer ongestraft – de Franse en de Duitse marine bedreigen tijdens zijn wapenleveringen aan de moslimbroeders in Libië. 
Daarom, stop die naïeve en dure toetredingsonderhandelingen. Er zijn al miljarden euro’s verkwist aan sultan Erdoğan. Turkije heeft ons trouwens niet af te dreigen. Wij zijn economisch niet afhankelijk van hen. Turkije heeft een bbp van ongeveer Zwitserland en hun militair spierballenvertoon oogt natuurlijk ridicuul ten opzichte van de Europese slagkracht. Maar de EU blijft dus laks en laf. 
Turkije is trouwens altijd een bedreiging geweest. De Ottomanen hebben eeuwenlang en tot begin vorige eeuw miljoenen Europeanen weggevoerd als slaven en zij bezetten nog steeds een deel van oostelijk Europa. Want vergeet niet: Constantinopel, Voorzitter, is van ons.
"
Filip DE MAN,2020-10-05,NL,"The establishment of an EU Mechanism on Democracy, the Rule of Law and Fundamental Rights (debate)",https://www.europarl.europa.eu/doceo/document/CRE-9-2020-10-05-INT-1-052-0000_NL.html,"  Filip De Man (ID).   – Voorzitter, collega’s, men wil bepaalde rechten van lidstaten koppelen aan respect voor democratie. Dat klinkt natuurlijk nobel, maar de geheime agenda is de volgende: wie niet plooit naar de progressieve, globalistische, multiculturele agenda van de niet-verkozen commissarissen en co zal gepakt worden. Polen, Hongarije en andere weerspannige landen moeten gestraft worden omdat ze niet in de pas lopen. 
Alleen stelt zich een probleempje voor de EU-nomenklatoera. Zij beschikt niet over middelen om de lidstaten te straffen. Daarom wordt nu een wijziging van het Verdrag van de Unie voorgesteld waarmee een sanctiemechanisme wordt ingevoerd. Unanieme beslissingen zouden hierbij niet meer nodig zijn. De landen die nog de moed opbrengen om tegen de Commissie en co in te gaan, zouden door dit nieuwe dictaat gedwongen worden om hun verweer op te geven. Met andere woorden, wie zich verzet tegen de massa-immigratie, wie niet meegaat in de genderwaanzin, wie – volgens de Commissie – een pluralistische pers onmogelijk maakt, wie zogenaamd de onafhankelijkheid van de rechterlijke macht bedreigt, die zal de wraak – de financiële wraak van de Commissie en co – zelf voelen. 
Dit is, collega’s, niet het Europa van de soevereine naties waar wij voor staan, waar de ID-Fractie voor staat. Dit is eerder een in wording zijnde EUSSR-soft-dictatuur. 
"
Filip DE MAN,2020-06-18,NL,Tackling Covid-19 disinformation and the impact on freedom of expression (debate),https://www.europarl.europa.eu/doceo/document/CRE-9-2020-06-18-INT-2-062-0000_NL.html,"  Filip De Man,  namens de ID-Fractie. – Voorzitter, wij bevinden ons op een gevaarlijk pad. Meer en meer overheden bedreigen een fundament van onze westerse democratie, de vrije meningsuiting. Ook de Europese commissarissen ageren natuurlijk: er kwam een “Action Plan against Disinformation”, een “Strategic Communication Task Force”, een “Rapid Alert System” en zelfs de privésector werd aangemaand om op te treden tegen de desinformatie.
Factcheckers moeten onze informatie bijspijkeren en ook hier geldt natuurlijk het spreekwoord: “wiens brood men eet, diens woord men spreekt” en wie dat niet gelooft, mag altijd de benoemingen van de factcheckers aan mij uitbesteden.
Nu dit alles, omdat de bevolking natuurlijk minder en minder aan het handje loopt van de traditionele partijen en de klassieke media, en het regime dus zijn greep op de geesten verliest. Ik zeg dus luidop: houdt op met die verdoken censuur! Leve de diversiteit van meningen!
"
Filip DE MAN,2020-04-16,NL,EU coordinated action to combat the COVID-19 pandemic and its consequences (continuation of debate),https://www.europarl.europa.eu/doceo/document/CRE-9-2020-04-16-INT-1-062-0000_NL.html,"  Filip De Man (ID).   – Voorzitter, de Europese Unie faalt. Wanneer in januari duidelijk wordt dat er een gevaarlijk virus woedt in China, treft de EU geen maatregelen. Noch de Commissie, noch de Raad nemen doortastende besluiten inzake vliegverkeer uit China. Zij zorgen niet voor voldoende voorraden tests en beschermingsmateriaal. Zij laten de Schengengrenzen open – wijd open – tot 18 maart. Zij zorgen niet voor andere handelsverhoudingen met China, of het behoud van onze strategische sectoren. Zij slaagden er zelfs niet in om voldoende druk uit te oefenen om die schandalige dierenmarkten te doen sluiten of uitleg te vragen over het bedenkelijke viruslabo in Wuhan.
Natuurlijk, collega’s, is de EU wel bezig. Jaar na jaar mogen honderdduizenden zogenaamde asielzoekers zomaar binnen. Illegalen die aan weinig of geen sanitaire voorschriften moeten voldoen. Daar bestaat dus geen cordon sanitaire. In de verste uithoeken van de planeet mag niet het minste epidemietje bespeurd worden of de EU springt financieel in de bres. Meningitis in Nicaragua, cholera in Mali, tbc in Afghanistan: de weldoeners in Brussel gooien er honderden miljoenen euro’s tegenaan, en dat al decennia lang. 
Vorige week zagen we de Commissie zelfs in overdrive: niet minder dan 15 miljard euro – miljárd euro – zal aangewend worden om de onderontwikkelde landen te helpen om COVID-19 te bestrijden, voornamelijk in de bodemloze putten van Afrika. De Commissie weet blijkbaar niet dat landen als Italië, Spanje, Frankrijk, met zware coronaproblemen zitten. Of toch, er werden wat kruimels uitgedeeld. Zo bijvoorbeeld kreeg Vlaanderen 6 miljoen euro – 6 miljóen. 
Dit toont aan waar de eurocratie eigenlijk voor staat. Deze van elke substantie gespeende elite speelt de planeet rond humanitaire weldoener, maar faalt wanneer de Europeanen bedreigd worden door een pandemie die aan de andere kant van de wereld ontstond. Ik heb gezegd.
"
Filip DE MAN,2020-02-11,NL,"Fighting against antisemitism, racism and hatred across Europe (debate)",https://www.europarl.europa.eu/doceo/document/CRE-9-2020-02-11-INT-2-319-0000_NL.html,"  Filip De Man,  namens de ID-Fractie. – Voorzitter, het geweeklaag over blank racisme was al niet min in de Belgische Kamer waar ik 23 jaar vertoefde. In dit Parlement is het al niet beter: overal ziet men racisten, antisemieten en nazi’s.
Maar het echte probleem wordt zelden of nooit benoemd: de massale toestroom van moslimracisten die verantwoordelijk zijn voor 99 % van het antisemitisch geweld in de Europese Unie. Dat is de waarheid.
Collega’s, houdt op met nazispoken na te jagen. Jullie lopen eigenlijk een oorlog achter. Voorts moet ik jullie aanmanen om te stoppen met rechtse nationalistische collega’s racisten te noemen als zij kiezen voor het eigen volk en de bescherming van onze grenzen. Er zijn nu eenmaal verschillende culturen en religies en er bestaat een oplossing voor de problemen die dat geeft: grenzen.
"
Filip DE MAN,2020-01-14,NL,Annual report on the implementation of the common foreign and security policy - Annual report on the implementation of the common security and defence policy (debate),https://www.europarl.europa.eu/doceo/document/CRE-9-2020-01-14-INT-2-400-0000_NL.html,"  Filip De Man (ID).   – Voorzitter, ik hoor hier veel dure woorden en mooie principes, maar vooral veel wollige praat. De grootste bedreigingen voor onze veiligheid zijn namelijk de ongebreidelde massa-immigratie en de islamisering en het toenemend aantal terroristische aanslagen die het gevolg zijn van die massa-immigratie. Het tot dusver gevoerde veiligheids-, defensie- en buitenlands beleid van de EU heeft deze bedreigingen niet verminderd, integendeel. 
Wij stellen daarom voor om de soevereiniteit van de lidstaten niet aan te tasten en vanuit de EU geen dwingende beleidsmaatregelen op te leggen. Een samenwerking moet er natuurlijk zijn inzake materiaal enzovoort. Er moet informatie-uitwisseling zijn tussen de lidstaten. Dat is allemaal wél effectief in de strijd tegen – zoals ik zei – de grote bedreigingen: massale immigratie, islamisering en terrorisme. 
Onze aanbevelingen zijn dus duidelijk: geen verdere uitbreiding van de Unie, stopzetting van de toenadering met Turkije en een nauwere samenwerking met partners zoals Rusland en de Verenigde Staten.
"
Filip DE MAN,2019-11-26,NL,2020 budgetary procedure: joint text (debate),https://www.europarl.europa.eu/doceo/document/CRE-9-2019-11-26-INT-2-209-0000_NL.html,"  Filip De Man (ID).   – Voorzitter, de begroting 2020 kan ons niet bekoren. Natuurlijk zijn er goede punten maar wij blijven het oneens met de globale visie waarop de EU draait en met de wijze waarop de gelden worden/werden besteed. Waarom miljarden weggeven aan Turkije? Waarom jaar na jaar geld verkwisten aan de opvang van de eindeloze toestroom van immigranten? Waarom belastinggeld uittrekken voor de toetreding van landen die alleen maar een zware bijkomende budgettaire last kunnen betekenen? Wanneer houden we op met de klimaathysterie? 
Onze fractie is dus tegen, temeer daar de Vlamingen de grootste nettobetalers zijn van de hele Unie. Maar blijkbaar maakt men hier in de Europese Unie van Belgische stropers boswachters. Charles Michel, de gebuisde eerste minister van België werd voorzitter van de Europese Raad, en de Belgische minister van Financiën, Johan Van Overtveldt, werd hier nota bene voorzitter van de Begrotingscommissie. Beiden lieten nochtans een volledig ontspoorde begroting na voor ze het zinkende schip verlieten. België bungelt helemaal onderaan als het gaat om begrotingsdiscipline. Ik ga hier geen bepaalde soort knaagdieren noemen, maar het waren alleszins geen eekhoorns die het schip verlieten. Het is dus op zijn minst bevreemdend dat ernstige landen in de EU dergelijk falen op het nationale niveau – in België dus – belonen met de hoogste functies in de Europese Unie. 
Ik heb gezegd.
"
