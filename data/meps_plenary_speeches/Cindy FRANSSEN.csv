MP,Date,Language,Title,Url,Content
Cindy FRANSSEN,2023-10-04,NL,Decent Housing for All (topical debate),https://www.europarl.europa.eu/doceo/document/CRE-9-2023-10-04-INT-3-152-0000_NL.html,"  Cindy Franssen,  namens de PPE-Fractie. – Voorzitter, commissaris, vertegenwoordigers van de Raad, collega’s, degelijke huisvesting voor iedereen, het lijkt vanzelfsprekend, maar de realiteit toont helaas iets anders. 15 miljoen gezinnen in de EU besteden meer dan 40 % van hun inkomen aan huisvesting. 34 miljoen gezinnen leven in moeilijke omstandigheden en voor 8 miljoen gezinnen dreigt er woningnood. Het meest recente verslag van Feantsa en de Fondation Abbé Pierre schat het aantal daklozen op bijna 900 000 personen. Dit is een verdubbeling ten opzichte van tien jaar geleden.
In 2021 zijn we het engagement aangegaan om een einde te maken aan dakloosheid tegen 2030. De tijd tikt. Het Europees platform voor de bestrijding van dakloosheid werd hiertoe opgericht en werpt zijn eerste vruchten af. Acht lidstaten hebben een nationaal actieplan opgesteld en in vijftien andere lidstaten zijn deze in volle voorbereiding. Met de verklaring van Avilés in september hebben de lidstaten de rol van het Europees platform als belangrijke katalysator herbevestigd. We moeten er dan ook voor zorgen dat de toekomstige werking van het platform gegarandeerd wordt over het huidige werkprogramma heen.
Concrete projecten als Housing First bieden unieke kansen om dakloze mensen, vaak met zeer complexe behoeften, een dak boven het hoofd te bieden. Maar ook een sterk sociaal woonbeleid in de lidstaten, met voldoende investeringen in sociale woningen, kan echt het verschil maken richting een stabiele huisvesting voor elk Europees gezin. Want de toegang tot degelijke huisvesting is niet alleen een van de basisprincipes van onze Europese sociale pijler, maar is ook een essentiële pijler van de Europese kindergarantie. Laten we hier dan ook samen werk van maken, de Unie samen met de lidstaten.
"
Cindy FRANSSEN,2023-10-02,NL,Rising precariousness in Europe including the need for aid to the most deprived (debate),https://www.europarl.europa.eu/doceo/document/CRE-9-2023-10-02-INT-1-059-0000_NL.html,"  Cindy Franssen,  namens de PPE-Fractie. – Voorzitter, commissaris, collega’s, armoede en sociale uitsluiting treffen vandaag nog steeds 95 miljoen Europeanen, waaronder bijna 20 miljoen kinderen. De kosten voor levensonderhoud rijzen de pan uit. Energiekosten blijven hoog. Een woning huren of zelfs gewoon boodschappen doen is voor vele gezinnen zo goed als onbetaalbaar geworden.
Steeds meer mensen kunnen nog moeilijk de eindjes aan elkaar knopen. Steeds meer mensen kloppen aan bij de voedselbanken. Dit zorgt voor een exponentiële toename van de vraag, terwijl het aanbod kleiner wordt. Bovendien zijn de prijzen met ongeveer 30 % gestegen. De financiële steun voor het FEAD uit het ESF+ en de extra middelen van het React-EU-programma zijn broodnodig om de voedselhulp min of meer op peil te houden. Maar alle knipperlichten staan op rood, donkerrood.
Een volgehouden engagement voor de meest kwetsbaren is onze morele plicht, zowel vanuit de Europese Unie als vanuit de lidstaten. Er is dus meer nodig.
Wie de ambitie heeft om tegen 2030 15 miljoen mensen uit de armoede te halen, zal meer moeten doen dan enkel directe crisishulp bieden. Structurele maatregelen dringen zich verder op. De volgende legislatuur moeten we de sociale pijler bijstellen en aanscherpen. We kunnen op het vlak van de strijd tegen armoede niet langer ter plaatse trappelen. Lidstaten die de subsidiariteit hoog in het vaandel dragen, mogen wat mij betreft op sociaal vlak dan ook wel wat meer beleidstestosteron hebben.
"
Cindy FRANSSEN,2023-10-02,NL,Protection of workers from asbestos (debate),https://www.europarl.europa.eu/doceo/document/CRE-9-2023-10-02-INT-1-102-0000_NL.html,"  Cindy Franssen,  namens de PPE-Fractie. – Voorzitter, commissaris, collega’s, drie jaar nadat het Europees Parlement zelf het initiatief nam, zijn ook de Europese Commissie en de Europese Raad overtuigd van een strengere asbestwetgeving. Want jaarlijks sterven nog steeds 88 000 Europeanen aan de gevolgen van asbest.
In het kader van de Green Deal staan we voor immense renovatiegolven en hierbij zullen grote hoeveelheden asbest vrijkomen. Indien deze onzichtbare killer niet veilig wordt verwijderd, zal het aantal asbestgerelateerde ziektes en sterfgevallen opnieuw ontzettend toenemen.
Het akkoord dat we hebben bereikt is een immense stap vooruit voor de gezondheid van onze werknemers. Uiterlijk binnen zes jaar zal de blootstellingswaarde van asbest vijftig keer lager liggen dan de huidige limiet. We voorzien in extra beschermende maatregelen, zoals contaminatieprocedures om secundaire blootstelling te vermijden, we voorzien in extra opleiding en sensibilisering en er wordt Europees geld vrijgemaakt voor de lidstaten om een succesvolle transitie mogelijk te maken. In het belang van de veiligheid van de brandweer en de hulpdiensten moet bovendien alle informatie met betrekking tot de aanwezigheid van asbest in gebouwen consulteerbaar zijn.
Het is een sterk akkoord dankzij een bijzonder goede samenwerking binnen het Parlement – u heeft er al naar verwezen, commissaris – tussen de rapporteur en de schaduwrapporteurs. Eendrachtig staan we sterker. Helaas zijn we niet voltallig aan de eindstreep geraakt en hebben we afscheid moeten nemen van onze zeer gewaardeerde Renew-collega Véronique Trillet-Lenoir. Dit was haar verslag, haar dossier. Véronique, je was een topcollega.
Collega’s, ik rond af. Laten we voor eens en altijd komaf maken met de duistere erfenis van asbest en morgen dit akkoord Kamerbreed steunen, als eerbetoon voor Véronique.
"
Cindy FRANSSEN,2023-09-14,NL,Improving firefighters’ working conditions (debate),https://www.europarl.europa.eu/doceo/document/CRE-9-2023-09-14-INT-4-097-0000_NL.html,"  Cindy Franssen (PPE).   – Voorzitter, commissaris, collega’s, het is hoog tijd dat we onze brandweer de best mogelijke bescherming bieden, voor, tijdens en na de interventies. 52 % van de jaarlijkse werkgerelateerde overlijdens wordt momenteel toegeschreven aan werkgerelateerde kanker. Uit onderzoek blijkt dat brandweerlieden inderdaad tot 300 % meer kans op kanker hebben dan gewone werknemers. 
We hebben al heel wat belangrijke stappen gezet. Ik denk aan ons kankerverslag, asbestverslag en de opeenvolgende herzieningen van de Richtlijn blootstelling aan carcinogene stoffen. We hebben hierbij steeds ingezet op extra beschermende maatregelen voor de brandweer, want het beroep wordt steeds complexer. Ze komen in contact met steeds meer chemische stoffen waarvan we de schadelijkheid zelfs nog niet eens kennen. Het werk is dus niet af. 
En daarom moeten de brandweer en hulpdiensten toegang krijgen tot een register van aanwezige gevaarlijke materialen in gebouwen. Bij grote rampen in grensgebieden moet er een goede coördinatie komen voor de traceerbaarheid van chemische stoffen tussen de lidstaten, en er moet via sensibilisering en opleiding ingezet worden op betere hygiënemaatregelen en decontaminatie na een interventie om secundaire blootstelling te vermijden. 
De brandweer zorgt voor onze veiligheid. Het is onze plicht om voor hun veiligheid te zorgen.
"
Cindy FRANSSEN,2023-05-10,NL,Roadmap on a Social Europe: two years after Porto (debate),https://www.europarl.europa.eu/doceo/document/CRE-9-2023-05-10-INT-3-355-0000_NL.html,"  Cindy Franssen (PPE).   – Voorzitter, commissaris, minister, collega’s, exact twee jaar geleden werd het actieplan voor de uitrol van de sociale pijler voorgesteld. Tijd dus om een balans op te maken en te zien waar we staan met onze dure beloftes.
We hebben reeds heel wat stappen gezet: de richtlijn voor adequate minimumlonen, de richtlijn voor loontransparantie – die ervoor moeten zorgen dat werken loont en de loonkloof wordt aangepakt –, een betere bescherming tegen gevaarlijke stoffen op de werkvloer, de kindergarantie, het Sociaal Klimaatfonds, het Europees platform voor de bestrijding van dakloosheid en het nog lopende dossier van de platformwerknemers.
Maar door de energiecrisis en de hoge inflatie rijzen de kosten voor levensonderhoud ondertussen de pan uit. Mensen kunnen nauwelijks overleven. Meer en meer gezinnen raken in moeilijkheden. Aan het huidige tempo zullen we de doelstelling om tegen 2030 het aantal mensen in armoede met 15 miljoen te verlagen, niet halen.
Crisissen zijn er niet om de klok een aantal decennia terug te draaien. Wel integendeel. Aan de vooravond van Rerum Novarum is het hoog tijd om alle zeilen bij te zetten en om er in lijn met de beginselen van het Europees Sociaal Handvest en de sociale pijler voor te zorgen dat iedereen meekan, ook de meest kwetsbaren. Europa zal sociaal zijn of zal niet zijn.
"
Cindy FRANSSEN,2023-04-19,NL,"Keeping people healthy, water drinkable and soil liveable: getting rid of forever pollutants and strengthening EU chemical legislation now (topical debate)",https://www.europarl.europa.eu/doceo/document/CRE-9-2023-04-19-INT-3-133-0000_NL.html,"  Cindy Franssen,  namens de PPE-Fractie. – Voorzitter, geachte commissaris, collega’s, als voormalig coördinator voor de EVP in de commissie BECA staat volksgezondheid voor mij altijd centraal. Zorgen voor een gezond leefmilieu, gevrijwaard van blootstelling aan schadelijke chemische stoffen, is daarbij essentieel. Op dat vlak schieten we duidelijk tekort. Veel van deze schadelijke stoffen krijgen we ondertussen niet meer uit onze omgeving, en zelfs niet meer uit het menselijk lichaam. De wetenschap is kristalhelder: blootstelling aan schadelijke chemische stoffen ligt aan de oorsprong van bepaalde kankers, vruchtbaarheidsproblemen, een verlaagd IQ en een verhoogde cholesterol.
Iedereen kent natuurlijk PFAS, maar het gaat uiteraard over veel meer dan alleen maar deze groep stoffen. Van het overgrote deel weten we nog niet eens hoe schadelijk ze voor de volksgezondheid zijn, laat staan dat we de cumulatieve werking op langere termijn en de cocktaileffecten kennen. Dit kan niet langer.
Laten we eerst kijken naar de stoffen die reeds op de markt zijn. Met een familieaanpak op basis van wetenschappelijke evidentie en snellere processen moet het mogelijk zijn vroeger in te grijpen wanneer blijkt dat de volksgezondheid in het gedrang komt. Niet—essentieel gebruik moet onmiddellijk op de schop.
Maar de beste manier om blootstelling aan schadelijke en kankerverwekkende niet-afbreekbare chemische stoffen te voorkomen, is ervoor te zorgen dat ze simpelweg niet op de markt kunnen komen, met een omgekeerde bewijslast. Stoffen zouden alleen maar op de markt mogen komen wanneer vaststaat dat ze de volksgezondheid niet bedreigen. Daarom is het noodzakelijk dat we de volksgezondheid resoluut centraal stellen. De pandemie van de silent killers moeten we nu aanpakken.
"
Cindy FRANSSEN,2023-03-14,NL,Adequate minimum income ensuring active inclusion (debate),https://www.europarl.europa.eu/doceo/document/CRE-9-2023-03-14-INT-2-184-5625_NL.html,"  Cindy Franssen (PPE),  schriftelijk. – Tijdens de afgelopen plenaire zitting hebben we over een resolutie gestemd waarin wordt opgeroepen tot een Europees adequaat minimuminkomen. In 2021 liepen 95 miljoen Europeanen een armoederisico, waarvan 18 miljoen kinderen. De Europese Commissie heeft de ambitie om in samenwerking met de lidstaten tegen 2030 het aantal mensen in armoede met minstens 15 miljoen te verlagen. Daarvoor hebben we de voorbije jaren al heel wat initiatieven genomen, zoals de loontransparantie, de adequate minimumlonen, de kindergarantie, het sociaal klimaatfonds, het Europees Platform voor de bestrijding van dakloosheid en het lopende dossier voor een betere sociale bescherming van platformwerkers.
Door de energiecrisis en hoge inflatie rijzen de kosten voor levensonderhoud inzake energie, huisvesting, voeding... de pan uit. Mensen kunnen nauwelijks overleven. Steeds meer gezinnen geraken in moeilijkheden. Daarom is het tijd om alle zeilen bij te zetten en te voorzien in een minimuminkomen voor de meest kwetsbaren. Dat is uiteraard geen universeel Europees minimuminkomen. Daarvoor zijn de verschillen tussen de lidstaten te groot. Alle Europese landen hebben al een soort van minimuminkomen, maar het is te laag om effectief te zijn. We moeten het optrekken richting de Europese armoederisicogrens. Armoede mag in onze samenleving geen plaats hebben. Europa zal sociaal zijn, of zal niet zijn.
"
Cindy FRANSSEN,2022-12-13,NL,A need for a dedicated budget to turn the Child Guarantee into reality - an urgency in times of energy and food crisis (debate),https://www.europarl.europa.eu/doceo/document/CRE-9-2022-12-13-INT-2-188-0000_NL.html,"  Cindy Franssen (PPE).   – Voorzitter, geachte commissaris, minister, collega’s, armoede en sociale uitsluiting treffen nog steeds 91 miljoen Europeanen, waaronder 18 miljoen kinderen. De coronacrisis en de oorlog in Oekraïne hebben de omstandigheden alleen maar verergerd. Door de stijgende prijzen kunnen mensen in armoede nauwelijks nog overleven. 
Met de Europese kindergarantie moet elk kind toegang krijgen tot essentiële basisdiensten: opvang, onderwijs, huisvesting, gezondheidszorg en gezonde voeding. Enkel op deze manier kunnen we de cirkel van generatiearmoede doorbreken. Er zijn echter nog steeds lidstaten die geen nationaal actieplan hebben ingediend, en dit is onbegrijpelijk. ESF+ voorziet nochtans in financiële middelen om die acties te ondersteunen. 
En ja, het is belangrijk om de implementatie hiervan goed op te volgen om zo een duidelijk zicht te hebben op het gebruik van de middelen. Maar uitzonderlijke omstandigheden vragen om uitzonderlijke maatregelen en indien bijkomende financiële middelen nodig zijn, mijnheer de commissaris, dan moeten we die voorzien. Want wie niet inzet op kinderen in armoede verliest een ganse generatie. We hebben onszelf tegen 2030 doelen opgelegd om 5 miljoen kinderen uit de armoede te halen. We moeten dit dan ook waarmaken.
"
Cindy FRANSSEN,2022-11-22,NL,Gender balance among non-executive directors of companies listed on stock exchanges (debate),https://www.europarl.europa.eu/doceo/document/CRE-9-2022-11-22-INT-2-091-0000_NL.html,"  Cindy Franssen (PPE).   – Voorzitter, commissaris, collega’s. Bijna tien jaar werd het voorstel voor een richtlijn van de Europese Commissie geblokkeerd door de lidstaten. In die tien jaar van onderhandelen hebben we in Europa jammer genoeg weinig vooruitgang gezien in de aanwezigheid van vrouwen in raden van bestuur. Juist daarom is deze richtlijn zo belangrijk. Vanaf 1 juli 2026 zullen de raden van bestuur evenwichtiger moeten worden samengesteld. Ja, in een ideale wereld zijn quota misschien overbodig, maar we zien dat ze nodig zijn en we zien dat ze werken. Zo is er in België sinds de invoering van de federale quotawet van 2012 een duidelijke verbetering. In 2020 was voor het eerst meer dan een derde van het totaal aantal leden van de raad van bestuur vrouw. Tien jaar geleden was dat minder dan 10 %. 
In 2022 zouden raden van bestuur niet meer synoniem mogen zijn voor gesloten mannenclubs. We hebben vrouwen nodig aan elke tafel waar belangrijke beslissingen worden genomen. Enkel zo zullen we evolueren naar een meer evenwichtige unie, naar een meer evenwichtige samenleving. 
"
Cindy FRANSSEN,2022-10-18,NL,Mental health (debate),https://www.europarl.europa.eu/doceo/document/CRE-9-2022-10-18-INT-2-096-0000_NL.html,"  Cindy Franssen (PPE).   – Voorzitter, geachte commissaris, beste collega’s, 10 oktober was de dag van de mentale gezondheid en deze problematiek kan niet genoeg onder de aandacht gebracht worden. De kosten van geestelijke gezondheidsproblemen in alle EU—lidstaten bedragen naar schatting meer dan 4 % van het bbp. De kosten van werkgerelateerde depressies worden geraamd op 620 miljard euro per jaar. Ander onderzoek heeft aangetoond dat het aantal kinderen en jongeren met mentale problemen is verdubbeld sinds de pandemie. Daarom moeten we af van het taboe dat nog steeds rust op mentale gezondheid. 
Ik ben dan ook tevreden dat Commissievoorzitter Von der Leyen in haar State of the Union een initiatief rond geestelijke gezondheidszorg aankondigde voor 2023. Na de aanpak van de economische gevolgen van de pandemie, met onder andere het SURE—mechanisme voor tijdelijke werkloosheid en de succesvolle uitrol van de vaccinatiecampagne voor de fysieke bescherming van de gezondheid van onze burgers, is het nu de hoogste tijd om ook de gevolgen van onder meer de pandemie op het vlak van mentale gezondheid met dezelfde gedrevenheid aan te pakken.
"
Cindy FRANSSEN,2022-10-17,NL,International Day for the Eradication of Poverty (debate),https://www.europarl.europa.eu/doceo/document/CRE-9-2022-10-17-INT-1-053-0000_NL.html,"  Cindy Franssen,  namens de PPE-Fractie. – Voorzitter, mijnheer de commissaris, collega’s, het is vandaag de Internationale Dag tegen armoede. Mensen in armoede verdienen onze aandacht echter niet alleen vandaag, maar álle dagen van het jaar.
Armoede treft nog altijd 91 miljoen mensen – waaronder 18 miljoen kinderen – in Europa. De kosten voor levensonderhoud inzake energie, huisvesting en voeding rijzen de pan uit. Mensen kunnen nauwelijks overleven en de koopkrachtcrisis raakt niet alleen de lagere inkomens maar ook de lage middeninkomens.
Dit alles is absoluut onaanvaardbaar. We hebben onszelf opgelegd om tegen 2030 15 miljoen mensen uit de armoede te halen. We moeten en zullen dit realiseren. Net dáárom is de uitrol van het actieplan van de sociale pijler zo essentieel. Net dáárom is het goed dat belangrijke dossiers zoals de richtlijn voor Europese minimumlonen tot een goed einde zijn gebracht. Net dáárom moeten we toekomstige dossiers – inzake een sociaal klimaatfonds, inzake platformwerknemers, inzake loontransparantie – met overtuiging steunen. En net dáárom moeten we de strijd tegen dakloosheid en voor betaalbare huisvesting voortzetten.
Het mag dus niet bij woorden en goede intenties blijven. We hebben een geïntegreerde en structurele anti-armoedestrategie nodig die de oorzaken van armoede aanpakt en de EU weerbaarder maakt voor toekomstige crisissen. Dat zijn we onze Europeanen verschuldigd. Armoede mag in onze samenleving geen plaats hebben. Zoals u zelf ooit in een webinar hebt gezegd: “Armoede hoort thuis in een museum.” Europa zal sociaal zijn, of zal niet zijn.
"
Cindy FRANSSEN,2022-09-13,NL,Adequate minimum wages in the European Union (debate),https://www.europarl.europa.eu/doceo/document/CRE-9-2022-09-13-INT-2-126-0000_NL.html,"  Cindy Franssen (PPE).   – Voorzitter, commissaris, collega’s, eindelijk, na twee jaar, geven we vandaag groen licht aan de Europese minimumlonen. Ik wil de rapporteurs dan ook feliciteren: jullie zijn een goede tandem en mogen, wat mij betreft, samen nog veel dossiers oplossen.
Eindelijk, want volgens cijfers van Eurostat lopen meer dan 20 miljoen Europese werknemers een armoederisico. Het aantal werkende armen zal de komende jaren door de gevolgen van de pandemie, de inflatie en de hoge energieprijzen jammer genoeg alleen maar stijgen.
Eindelijk, want onderzoek toont aan dat landen met een sterke traditie inzake collectieve onderhandelingen hogere minimumlonen hebben en minder loonongelijkheid. In lidstaten waar lage minimumlonen gelden, is de armoede trouwens het grootst. Net daarom is dit akkoord voor vele miljoenen Europeanen zo belangrijk en net daarom wil de richtlijn de betrokkenheid van sociale partners in alle lidstaten versterken.
Ik wil afronden met de woorden van de Commissievoorzitter in haar toespraak over de Staat van de Unie van 2020: “Iedereen moet toegang hebben tot minimumlonen, want minimumlonen werken en het is tijd dat werken loont.”
Collega's, ik roep jullie op om dit dossier te steunen.
"
Cindy FRANSSEN,2022-07-05,NL,Common European action on care (debate),https://www.europarl.europa.eu/doceo/document/CRE-9-2022-07-05-INT-2-034-5000_NL.html,"  Cindy Franssen (PPE),  schriftelijk. – De voorbije twee jaar stonden onze zorgverleners met veel engagement, professionalisme en volharding paraat om iedereen de best mogelijke zorg aan te bieden. Het is duidelijk dat kwaliteitsvolle zorg, zowel voor de zorgverleners als voor de zorgbehoevenden, een absolute prioriteit moet zijn. De sector verdient meer dan alleen maar applaus. 
Het aantal personen in de EU dat langdurige zorg nodig heeft, zal naar verwachting stijgen van 30,8 miljoen in 2019 tot 38,1 miljoen in 2050. Het Europees Parlement keurde daarom dit ambitieuze verslag goed dat ijvert voor een langetermijnstrategie voor onze zorgsector. 
Ik steun dit verslag volledig, met bijzondere aandacht voor het aantrekkelijker maken van de banen in de zorgsector: meer Europese steun voor infrastructuur, betere arbeidsomstandigheden en een betere bescherming tegen schadelijke stoffen op de werkvloer. Dit verslag is ook baanbrekend omdat het mantelzorg erkent. 80 % van alle langdurige zorg in Europa wordt verleend door onbetaalde mantelzorgers. Dit zijn 40 tot 50 miljoen Europeanen die zorgen voor familie of vrienden. Ze doen dit vaak zonder officieel statuut, zonder een vast aantal verlofdagen, een zorgpremie of duidelijke pensioenregels. Ik ben dan ook heel tevreden dat dit verslag voorziet in een statuut op basis van ambitieuze Europese normen.
"
Cindy FRANSSEN,2022-07-05,NL,EU action plan for the social economy (debate),https://www.europarl.europa.eu/doceo/document/CRE-9-2022-07-05-INT-2-155-0000_NL.html,"  Cindy Franssen (PPE).   – Voorzitter, het actieplan “sociale economie” is bijzonder belangrijk voor de 14 miljoen werknemers die hierin actief zijn. De laatste jaren zagen we een snelle groei van de sector, met ook een toenemend belang van sociaal ondernemen in onze samenleving. Opdat de sector in de toekomst ook duurzaam en sociaal zou kunnen blijven groeien, was er behoefte aan het actieplan. Ik licht er graag drie belangrijke elementen uit:
Ten eerste, een herziening van de bestaande staatssteunregels. De huidige regels zetten te vaak een rem op de werking van sociale ondernemingen. Om maatwerkbedrijven te kunnen laten groeien, is deze versoepeling van de regelgeving dan ook broodnodig.
Ten tweede moeten we verder inzetten op sociaal verantwoorde openbare aanbestedingen. Deze openbare aanbestedingen staan voor 14 % van het Europese bbp en kunnen dus een belangrijk hulpmiddel zijn om de sociale doelstelling uit de Europese sociale pijler te behalen.
Ten derde kunnen de echte sociale ondernemingen zich door een eenduidige Europese definitie makkelijker differentiëren, zowel bij overheidsopdrachten als bij de toegang tot Europese fondsen.
Dit actieplan moet een sociale boost geven aan onze arbeidsmarkt, zodat mensen die vaak in de reguliere arbeidsmarkt niet aan bod komen, op een zinvolle en volwaardige manier kunnen participeren in onze samenleving
"
Cindy FRANSSEN,2022-06-07,NL,Revision of the EU Emissions Trading System - Social Climate Fund - Carbon border adjustment mechanism - Revision of the EU Emissions Trading System for aviation - Notification under the Carbon Offsetting and Reduction Scheme for International Aviation (CORSIA) (joint debate – Fit for 55 (part 1)),https://www.europarl.europa.eu/doceo/document/CRE-9-2022-06-07-INT-2-126-0000_NL.html,"  Cindy Franssen (PPE).   – Voorzitter, commissaris, collega's, het is een open deur intrappen wanneer ik zeg dat we deze week over een historisch pakket aan maatregelen zullen stemmen. Om de weg naar een klimaatneutraal continent voort te zetten, moeten we ambitieus én sociaal zijn. Een uitgebreider emissiehandelssysteem, een koolstofheffing aan onze Europese buitengrens en klimaatneutrale voertuigen. En in België zetten we onze ambitie voor dit laatste nóg scherper.
Maar collega's, we moeten tegelijk ook stilstaan bij de realiteit. Veel gezinnen hebben het moeilijk om hun woning van voldoende energie te voorzien. De exorbitante stijgingen van de energieprijzen, de gevolgen van de oorlog in Oekraïne en de hogere prijzen post-corona treffen de lage inkomens en de lage middeninkomens het hardst. 
De klimaattransitie moet er voor iedereen zijn, niet enkel voor zij die het kunnen betalen. Niet iedereen heeft immers de financiële ruimte om een woning te renoveren, of om te investeren in een elektrische auto. Juist om die reden is het Sociaal Klimaatfonds zo belangrijk. Want collega's, de klimaattransitie zal sociaal zijn of zal niet zijn.
"
Cindy FRANSSEN,2022-05-05,NL,The impact of the war against Ukraine on women (debate),https://www.europarl.europa.eu/doceo/document/CRE-9-2022-05-05-INT-4-087-0000_NL.html,"  Cindy Franssen (PPE).   – Voorzitter, ik begin met een citaat van Hillary Clinton: “Vrouwen zijn altijd de eerste slachtoffers van oorlog. Ze verliezen hun echtgenoot, hun vaders, hun zonen in de strijd.” En ik voeg hier nog iets aan toe: ze verliezen ook vaak hun waardigheid. En de Vrouwenraad verwoordt het correct. Gewapende conflicten zijn al lang geen kwestie meer van legers die ver van de burgerbevolking vechten. Vrouwen en kinderen maken maar liefst 70 % uit van de burgerslachtoffers. Dit is geen toeval. Verkrachting en andere seksuele barbaarsheden worden systematisch als oorlogswapen gebruikt. Bovendien zijn intussen ook miljoenen Oekraïense vrouwen en kinderen naar Europa gevlucht. Zowel in als buiten het conflictgebied lopen zij extra gevaar om in handen te vallen van malafide personen en organisaties. 
Om hun menselijke waardigheid te beschermen, moeten we veel sneller schakelen met onder meer een actieplan om misdrijven te voorkomen en te bestrijden, meer gespecialiseerde gezondheidszorg en traumazorg voor vrouwen en meisjes die misbruikt worden, een gecoördineerde aanpak voor niet-begeleide minderjarigen, en bijzondere aandacht voor de moedige vrouwen in het Oekraïense leger die vandaag in gevangenschap moeten overleven. Wij eisen een scherp toezicht op de naleving van de internationale conventies met betrekking tot het oorlogsrecht. 
En het was onze Parlementsvoorzitter Roberta Metsola die als eerste leider Oekraïne heeft bezocht. Misschien wordt het tijd – en ik rond af – dat we de VN-resolutie 1325 van onder het stof halen, opdat meer vrouwen betrokken worden bij vredesonderhandelingen. Vaak blijken zij de game changers in gruwelijke oorlogen.
"
Cindy FRANSSEN,2022-05-02,NL,Amending Annexes IV and V to Regulation (EU) 2019/1021 on persistent organic pollutants (debate),https://www.europarl.europa.eu/doceo/document/CRE-9-2022-05-02-INT-1-119-0000_NL.html,"  Cindy Franssen (PPE).   – Voorzitter, in een duurzaam milieubeleid wordt ingezet op een milieu zonder vervuiling en wordt altijd rekening gehouden met de gezondheid van de mens. Zover zijn we echter nog niet. Er ligt voor ons nog altijd een zware marathon in het verschiet.
Wij kunnen onszelf niettemin veel tegenwind besparen door te voorkomen dat giftige stoffen via het recyclingproces een tweede leven kregen. Het kan immers niet de bedoeling zijn mensen opnieuw aan schadelijke en vaak giftige chemische stoffen bloot te stellen. We willen en moeten zowel werknemers als consumenten maximaal beschermen. Er zijn, zeker nu we in het kader van de circulaire economie steeds meer inzetten op recycling, strengere regels nodig om de blootstelling te beperken en te voorkomen. Ook de circulaire economie moet gifvrij zijn. De grenswaarden die we vandaag strenger maken, vormen in dit verband een eerste stap in de juiste richting. Dit kan en moet echter sneller.
De regulering van schadelijke stoffen moet niet langer per stof maar per groep worden aangepakt. Niet-essentiële toepassingen van stoffen waarvan bewezen is dat ze schadelijk zijn, moeten onherroepelijk worden afgeschaft. De volksgezondheid moet in deze dossiers altijd en resoluut de richting van onze regelgeving aangeven. In dit geval is deze richting strenger.
"
Cindy FRANSSEN,2022-03-09,NL,A new EU strategic framework on health and safety at work post 2020 (debate),https://www.europarl.europa.eu/doceo/document/CRE-9-2022-03-09-INT-3-241-0000_NL.html,"  Cindy Franssen,  namens de PPE-Fractie. – Voorzitter, collega's, vandaag stemmen we over ons verslag voor een nieuw strategisch kader voor gezondheid en veiligheid op het werk voor meer dan 170 miljoen werknemers in Europa. Ik wil vooreerst van de gelegenheid gebruikmaken om de rapporteur, collega Vind, en de schaduwrapporteurs te bedanken voor alweer een bijzonder goede samenwerking. Het zijn altijd dezelfde rapporteurs rond deze thema's en het is bijzonder aangenaam samenwerken met jullie – schouder aan schouder, over de partijgrenzen heen. 
Dit strategisch kader bouwt niet alleen voort op het bestaande, maar zet ook in op nieuwe trends op de arbeidsmarkt, zoals het mentale welzijn, telewerk en platformwerk. Door de COVID-19-crisis begon meer dan 40 % van de werknemers te telewerken. Naast heel wat voordelen heeft dat ook geleid tot een toename van psychosociale en ergonomische klachten. Sinds corona is er ook een stijging van mentale problemen bij werknemers, zoals burn-out of depressie. Daarom pleiten we in ons verslag voor een richtlijn voor mentale gezondheid op het werk. 
In 2022 zou niemand nog mogen sterven op de werkvloer, louter omdat hij zijn job uitoefent. In 2022 zou niemand nog mogen sterven op de werkvloer als gevolg van blootstelling aan asbest of kankerverwekkende stoffen, noch door een gebrek aan veiligheidsvoorzieningen op het werk. En toch sterven jaarlijks nog steeds 200 000 Europeanen aan beroepsziektes, waarvan de helft aan beroepskankers. 
We hebben de voorbije jaren al heel wat stappen vooruitgezet met het aanpakken van de gevaarlijkste kankerverwekkende stoffen en met het asbestverslag. Maar om onze ambitieuze doelstelling ook daadwerkelijk waar te maken, zullen we nog een tandje moeten bijzetten. Daarom pleiten we in ons verslag ook voor een hogere risicopreventie, ambitieuze veiligheidsstandaarden, een betere Europese coördinatie van veiligheidsregels en extra arbeidsinspecties. 
Collega's, ik roep jullie dan ook op om dit verslag massaal te steunen. 
"
Cindy FRANSSEN,2022-02-17,NL,"Protection of workers from the risks relating to exposure to carcinogens, mutagens and reprotoxins at work (debate)",https://www.europarl.europa.eu/doceo/document/CRE-9-2022-02-17-INT-4-027-0000_NL.html,"  Cindy Franssen,  namens de PPE-Fractie. – Voorzitter, het is een historische week voor de strijd tegen kanker in Europa: we hebben gisteren het Europees kankerbestrijdingsplan goedgekeurd en stemmen vandaag over de vierde herziening van de richtlijn betreffende de bescherming van de werknemers tegen de risico’s van blootstelling aan carcinogene of mutagene agentia op het werk.
Bijna anderhalf jaar na het voorstel van de Europese Commissie voor een richtlijn kan het Europees Parlement een fantastisch resultaat voorleggen. Deze herziening is een ware mijlpaal in de strijd tegen kanker als gevolg van beroepsmatige blootstelling aan gevaarlijke stoffen. De richtlijn omvatte reeds grenswaarden voor beroepsmatige blootstelling aan dertig kankerverwekkende en mutagene stoffen en wordt nu uitgebreid met stoffen die schadelijk zijn voor de voortplanting en gevaarlijke geneesmiddelen. Hiervoor heeft het Europees Parlement zich sinds de eerste herziening van de richtlijn hardgemaakt.
Ons werk is hiermee echter niet af. Er sterven in de Europese Unie nog altijd tachtigduizend werknemers per jaar aan kanker als gevolg van beroepsmatige blootstelling aan de bovengenoemde stoffen. Daaraan moet in 2022 een eind worden gemaakt. De vierde herziening van de richtlijn moet daarom zo snel mogelijk door de Commissie worden opgevolgd met een actieplan voor het aanpakken van de volgende vijfentwintig stoffen op de lijst van gevaarlijke kankerverwekkende, mutagene en reprotoxische stoffen. Om dit te bewerkstelligen, moeten zowel de aanbevelingen van het verslag van de Bijzondere Commissie kankerbestrijding, waarover we gisteren hebben gestemd, als die van het in oktober 2021 in stemming gebrachte verslag over de bescherming van werknemers tegen asbest in wetgeving worden omgezet. Enkel zo kunnen we ervoor zorgen dat werknemers niet meer aan kanker sterven omdat zij simpelweg hun werk doen. Ik reken dan ook op massale steun voor dit verslag.
"
Cindy FRANSSEN,2022-02-16,NL,The EU priorities for the 66th session of the UN Commission on the Status of Women (continuation of debate),https://www.europarl.europa.eu/doceo/document/CRE-9-2022-02-16-INT-3-319-5000_NL.html,"  Cindy Franssen (PPE),  schriftelijk. – Volgens cijfers van de VN zijn sinds 2010 jaarlijks gemiddeld 21,5 miljoen mensen ontheemd geraakt als gevolg van natuurrampen die voortkomen uit de klimaatverandering. Maar liefst 80 % van de ontheemden zijn vrouwen en meisjes. Het is hoogdringend dat deze problematiek onder de aandacht wordt gebracht tijdens de jaarlijkse zitting van de VN-Commissie voor de positie van de vrouw. De klimaatverandering treft vrouwen in verhouding harder. Daar komt bovenop dat vrouwen nog steeds ondervertegenwoordigd zijn in de nationale besluitvormingsorganen inzake klimaatverandering, en wereldwijd slechts 32 % van de beroepsbevolking voor hernieuwbare energie vertegenwoordigen. Het is de hoogste tijd dat we met genderresponsieve maatregelen komen tegen ontheemding, armoede, mensenhandel, gendergerelateerd geweld en voedselonzekerheid. Daarom moeten we meer dan ooit inzetten op gerichte gendergelijkheidsinitiatieven zoals gendermainstreaming in de Europese Green Deal. Ten slotte moeten we extra inspanningen leveren opdat vrouwen een prominentere rol kunnen spelen in het klimaatbeleid.
"
Cindy FRANSSEN,2022-02-15,NL,Strengthening Europe in the fight against cancer(debate),https://www.europarl.europa.eu/doceo/document/CRE-9-2022-02-15-INT-2-021-0000_NL.html,"  Cindy Franssen (PPE).   – Voorzitter, commissaris, beste rapporteur, beste Véronique, na anderhalf jaar hard werken, luisteren naar experten en een werkbezoek aan de Wereldgezondheidsorganisatie hebben we onze kennis aangescherpt met voortschrijdend inzicht. Het resultaat is een alomvattend kankerplan. Want het momentum is nu.
Jaarlijks krijgen 2,7 miljoen Europeanen een kankerdiagnose. Hier staat een partner van een patiënt die reeds vier keer kanker heeft gehad. Het zet je op een emotionele rollercoaster, van de eerste slechtnieuwsmokerslag over de automatische piloot bij de behandelingen tot een toekomstperspectief, hooguit van controle tot controle.
Ons doel was duidelijk: een 360 gradenbenadering die inzet op alle stadia van de ziekte en de patiënt centraal stelt. Onze voorstellen gaan verder dan die van de Commissie, en dat is goed, dat is de taak van het Parlement. Wij vragen specifieke aandacht voor adolescenten en jongvolwassenen. Zij moeten als aparte groep erkend worden. Wij pleiten voor een Europees recht om vergeten te worden, een betere bescherming van onze werknemers op de werkvloer, het samen aankopen van geneesmiddelen. Elke patiënt moet de best mogelijke behandeling krijgen. Het kan niet dat je overlevingskansen afhangen van de plaats waar je geboren bent of van je inkomen.
Tot slot, de Voorzitter heeft het al gezegd, het kan niet symbolischer vandaag. Het is vandaag Wereldkinderkankerdag. Laat hen vooral de maatstaf zijn bij wat we vanavond zullen stemmen.
"
Cindy FRANSSEN,2022-01-20,NL,Empowering European Youth: post-pandemic employment and social recovery (debate),https://www.europarl.europa.eu/doceo/document/CRE-9-2022-01-20-INT-4-158-7500_NL.html,"  Cindy Franssen (PPE),  schriftelijk. – De COVID-19-pandemie houdt onze maatschappij nu al bijna twee jaar in haar greep. De gevolgen voor onze jongeren zijn gigantisch. Er is eerst en vooral de sluiting van onderwijsinstellingen met mogelijk grote gevolgen inzake leerachterstand. Maar ook de sluiting van sectoren waar veel jongeren werken. Zo steeg de jongerenwerkloosheid van 11,9 % in 2019 tot 13,3 % in 2020. Beperkingen van sociale activiteiten hebben gevolgen voor het mentaal welzijn van onze jongeren. Een op drie gaf aan dat ze het moeilijk hebben met de COVID-19-maatregelen.
Ik ben dan ook heel tevreden dat 2022 werd omgedoopt tot het Europees Jaar van de Jeugd. Europa maakt van de jongeren een absolute prioriteit en investeert meer dan ooit in de toekomst van ons continent. Zo werd eerder al de jongerengarantie uitgebreid om jongeren tot 29 jaar te ondersteunen met een baan, een nieuwe opleiding of een stage, binnen de vier maanden nadat zij werkloos raken of met school stoppen. Op vraag van het Parlement zal er bovendien extra aandacht worden besteed aan jongeren met minder kansen of mentale gezondheidsproblemen. Ik steun dan ook volmondig het in september door Ursula von der Leyen voorgestelde ‘ALMA’-project om internationale mobiliteit te stimuleren bij kansarme jongeren.
"
Cindy FRANSSEN,2021-12-15,NL,The European Commission Guidelines on inclusive language (topical debate),https://www.europarl.europa.eu/doceo/document/CRE-9-2021-12-15-INT-3-163-0000_NL.html,"  Cindy Franssen (PPE).   – Voorzitter, commissaris, collega’s, ik ben een christen-democrate en, nog meer, ik ben een ideologische erfgename van de christelijke arbeidersbeweging, en ik ben daar fier op. Het zijn encyclieken zoals Rerum Novarum die mij de moed geven om regelmatig tegen de stroom in te gaan, en mijn fractieleider soms zelfs wat grijs haar bezorgen. Dat is ook de reden waarom ik hier het woord vraag, omdat het een historische fout zou zijn om de verdediging van het christendom enkel aan extreemrechts over te laten.
Ik ondersteun de intentie van de Commissie om deze Unie inclusiever te maken, zodat iedereen wordt gewaardeerd en erkend, ook ongeacht godsdienst en overtuiging. En de kritiek op de interne gids was deels terecht, het is goed dat die werd ingetrokken, maar het toont ook leiderschap dat men dit durft te doen. De weg naar inclusie loopt immers niet via verplicht taalgebruik, maar via verbindend taalgebruik, waar er ruimte is voor verschillen, waar ieder zichzelf kan zijn, dus ook christenen. Dit is exact wat onze founding fathers voor ogen hadden met ons Europees project: verbonden in verscheidenheid. En we zijn voor godsdienstvrijheid. Laten we de feestdagen van de geloofsgemeenschappen niet doodzwijgen, maar laat mensen hun tradities in ere houden en laat ons vooral vooruitblikken.
Ik rond af, voorzitster, met wat onze samenleving echt inclusiever maakt, want nog te veel mensen worden uitgesloten of structureel gediscrimineerd. We zullen hier samen verder aan werken. Laten we vooral de vrede, de verdraagzaamheid en de verbondenheid uitdragen waar Kerstmis voor staat.
"
Cindy FRANSSEN,2021-12-14,NL,European framework for employees' participation rights and the revision of the European Works Council Directive (debate),https://www.europarl.europa.eu/doceo/document/CRE-9-2021-12-14-INT-2-327-0000_NL.html,"  Cindy Franssen (PPE).   – Voorzitter, commissaris, collega’s, morgen stemmen we over het verslag over meer democratie op het werk. Als we een belangrijke les mogen trekken uit de pandemie, is het over de toekomst van onze jobs. We moeten inzetten op kwaliteitsvolle jobs met waardige arbeidsomstandigheden, en daarvoor hebben we nood aan een sterke betrokkenheid van de sociale partners.
We hebben in dit huis de voorbije maanden al heel wat initiatieven genomen, en de commissaris heeft er ook al naar verwezen: minimumlonen, platformwerkers of ons verslag over de aanpak van armoede onder werkenden. Maar bij de uitwerking van al deze initiatieven is de sterke betrokkenheid van de sociale partners op de werkvloer een absolute voorwaarde. Daar waar de Europese integratie de voorbije decennia zich steeds verder verdiept heeft, zijn de Europese werknemersrechten niet gevolgd.
Zo is de kracht van de werknemersparticipatie de voorbije tien jaar zelfs afgenomen. Uit een studie van Eurofound blijkt dat amper 30 % van de Europese bedrijven voorziet in participatie van werknemers. Een sterke betrokkenheid van de werknemers leidt nochtans tot betere lonen en een hogere tevredenheid op de werkvloer. Het helpt eveneens om sociale dumping en oneerlijke concurrentie een halt toe te roepen. Het is duidelijk dat de sterke participatie van de werknemersorganisaties cruciaal zal zijn om van het herstel na de pandemie en van de digitale en groene transitie een succes te maken.
"
Cindy FRANSSEN,2021-10-19,NL,The Right to a Healthy Environment (debate),https://www.europarl.europa.eu/doceo/document/CRE-9-2021-10-19-INT-2-349-0000_NL.html,"  Cindy Franssen (PPE).   – Voorzitter, geachte commissaris, minister, collega’s, er zijn hier reeds veel wijze woorden gezegd en ik zal mijn tussenkomst vandaag focussen op het belang van een gezond milieu in het kader van de volksgezondheid. U zult het mij als coördinator van de BECA-commissie niet kwalijk nemen.
De Commissie geeft reeds grote verklaringen afgelegd over de Green Deal, het actieplan om alle verontreiniging tot nul terug te dringen, de nieuwe chemische strategie, het antikankerplan. Alle goede intenties ten spijt, komen we elke dag nog te veel in contact met giftige stoffen, kankerverwekkende stoffen en hormoonverstoorders. Mensen worden nog te veel blootgesteld aan fijnstof en werknemers aan asbest. Nog al te vaak worden giftige stoffen geloosd in rivieren, gedumpt in ons leefmilieu.
Voor mij is het duidelijk: iedereen heeft recht op een gezonde leefomgeving en twee principes zijn bijzonder cruciaal hierin. De volksgezondheid staat centraal in alle beslissingen die we nemen; dit moet de toetssteen zijn van ons beleid en dat beleid moet ook afdwingbaar zijn. Strengere controles en sancties voor hen die de regels overtreden, zijn daarom essentieel. Zoals de Mensenrechtenraad van de Verenigde Naties recent verklaarde, heeft iedereen recht op een gezonde leefomgeving. Laten we hier in Europa het voortouw in nemen.
"
Cindy FRANSSEN,2021-10-18,NL,Protecting workers from asbestos (debate),https://www.europarl.europa.eu/doceo/document/CRE-9-2021-10-18-INT-1-134-0000_NL.html,"  Cindy Franssen,  namens de PPE-Fractie. – Voorzitter, geachte commissaris, collega’s, hier staat een tevreden parlementslid. We mogen eindelijk stemmen over dit baanbrekende verslag. Ik wil dan ook de rapporteur en de schaduwrapporteurs bedanken voor de bijzonder constructieve samenwerking.
Nog steeds sterven 88 000 Europeanen aan de gevolgen van asbest. Ook al is er sinds 2005 een verbod op het gebruik ervan, asbest blijft de belangrijkste oorzaak van arbeidsgerelateerde kanker in de EU. Bovendien moeten we het momentum van de Green Deal en de renovatiegolf aangrijpen. Massa’s gebouwen zijn ouder dan vijftig jaar en zullen gerenoveerd moeten worden om de klimaatdoelstellingen te halen. Bij deze renovaties zullen grote hoeveelheden asbest vrijkomen. 
Om de potentiële golf van nieuwe blootstelling aan asbest zo efficiënt en effectief mogelijk aan te pakken, hebben we nood aan ambitieuze en gemeenschappelijke standaarden op Europees niveau. Er bestaan immers te grote verschillen tussen de lidstaten inzake asbestverwijdering. Voor de mobiele en gedetacheerde werknemers is dit letterlijk en figuurlijk moordend. De blootstelling aan asbest is trouwens niet alleen een probleem voor de werknemers. Blootstelling gebeurt niet enkel meer op de werkvloer, maar ook thuis, tijdens het sporten of zelfs op school. Daarom juist hebben we het toepassingsgebied uitgebreid. 
Onze doelstelling is kristalhelder. We gaan voor een asbestvrij Europa, met een forse verlaging van de Europese limietwaarden, een omgekeerde bewijslast bij de erkenning als beroepsziekte, een inventarisatie bij verkoop en verhuur, een verplichte verwijdering bij renovatiewerken, een doortastende aanpak van asbestdumptoerisme, meer arbeidsinspecties en gemeenschappelijke standaarden inzake opleiding. Laten we dit ambitieuze verslag steunen om voor eens en altijd komaf te maken met de duistere erfenis van asbest.
"
Cindy FRANSSEN,2021-09-15,NL,Identifying gender-based violence as a new area of crime listed in Article 83(1) TFEU (debate),https://www.europarl.europa.eu/doceo/document/CRE-9-2021-09-15-INT-3-248-0000_NL.html,"  Cindy Franssen,  namens de PPE-Fractie. – Voorzitter, commissaris, collega's, één op drie vrouwen in de EU krijgt te maken met een of andere vorm van geweld. Eén op drie. Enkel en alleen omdat ze vrouw zijn. De jaarlijkse kosten van gendergerelateerd geweld worden geschat op 290 miljard euro. Achter al die cijfers schuilen steeds verhalen en gebroken of ontnomen levens van vrouwen, moeders, dochters en vriendinnen.
Collega's, ik wil kristalhelder zijn. Gendergerelateerd geweld moet worden toegevoegd aan de lijst van criminele feiten in artikel 83 van het VWEU. Wij steunen dan ook de hoofddoelstelling van dit verslag en beschouwen de strijd tegen gendergerelateerd geweld als een van onze topprioriteiten. En ja, wij steunen de richtlijn die de internationale normen van het Verdrag van Istanbul omzet. Vandaag nog heeft Commissievoorzitter Von der Leyen heel duidelijk gezegd dat de Commissie tegen het eind van het jaar een wet zal voorstellen om geweld op vrouwen te bestrijden. We zullen op het voorstel van de Commissie volmondig ja zeggen.
Dit parlementair verslag overschrijdt echter nationale bevoegdheden en ondermijnt volgens mij ons gezamenlijk doel. Mevrouw de commissaris, u hebt zelf aangehaald dat we in dit dossier rekening moeten houden met de bevoegdheden. Voor de toevoeging van gendergerelateerd geweld aan artikel 83 hebben we immers unanimiteit nodig in de Raad. Die komt er niet als we tegelijk eisen dat het weigeren van abortus bestempeld wordt als gendergerelateerd geweld. Daarom hebben we de tekst geamendeerd, ondanks onze grote steun voor de politieke doelstelling op zich. Dus ja, wij zullen positief reageren op het Commissievoorstel en op de toevoeging van gendergerelateerd geweld aan artikel 83 van het Verdrag. Maar dit is onze standpunt.
"
Cindy FRANSSEN,2021-09-13,NL,European Centre for Disease Prevention and Control - Serious cross-border threats to health (debate),https://www.europarl.europa.eu/doceo/document/CRE-9-2021-09-13-INT-1-058-0000_NL.html,"  Cindy Franssen (PPE).   – Voorzitter, commissaris, collega's, als we iets geleerd hebben uit deze COVID-19-crisis, is het wel dat lappendekens aan maatregelen in de verschillende lidstaten geen oplossing bieden. Integendeel, we hebben op het vlak van volksgezondheid meer Europa nodig, meer coördinatie, snellere afspraken, betere voorbereiding en vlottere samenwerking. Samen kunnen we meer levens redden. 
Wat we nog geleerd hebben, is dat de energie en de tijd die nodig zijn om een dergelijke gezondheidscrisis het hoofd te bieden, immense gevolgen hebben voor de reguliere gezondheidszorg in de lidstaten. In de meest kritische fase van deze crisis werd reguliere zorg stopgezet. Kankerscreenings, urgente behandelingen of operaties werden uitgesteld, met alle gevolgen van dien. Dit moeten we in de toekomst ten stelligste vermijden. De continuïteit van de kankerzorg en de screenings moet gegarandeerd blijven, ook tijdens de pandemie.
Door nauwer samen te werken kunnen we bij pandemieën sneller reageren en voorkomen dat we de reguliere zorg al te lang moeten uitstellen. Daarom vragen we bijzondere aandacht voor deze kwetsbare doelgroepen en moet het garanderen van de reguliere zorg integraal deel uitmaken van elk paraatheids- en responsplan. Want ook dat zal levens redden.
"
Cindy FRANSSEN,2021-06-09,NL,Follow-up of the Porto Social Summit of 7 May 2021 (debate),https://www.europarl.europa.eu/doceo/document/CRE-9-2021-06-09-INT-3-145-0000_NL.html,"  Cindy Franssen (PPE).   – Voorzitter, geachte commissaris, geachte minister, vooreerst wil ik het Portugese voorzitterschap bedanken voor de aandacht die het besteed heeft aan het sociale luik. Met de Porto-verklaring zetten we een belangrijke stap in de goede richting, maar ik mis wel ambitie op het vlak van armoedebestrijding.
Op dit moment wordt het aantal Europese kinderen in armoede geschat op 19 miljoen. De doelstelling om 15 miljoen Europeanen, waarvan 5 miljoen kinderen, uit de armoede te halen tegen 2030 had wat mij betreft veel ambitieuzer gemogen. Als we de top van Porto de geschiedenis willen laten ingaan als een mijlpaal richting een socialer Europa, dan moeten we dit sociaal engagement nu omzetten in concrete daden. Daarom is het van cruciaal belang dat dit concrete stappenplan inzet op twee zaken: 1) de focus op wetgevende initiatieven, en 2) de monitoring van de doelstellingen via de nieuwe en bestaande criteria, de sociale indicatoren binnen het Europees Semester.
Het merendeel van de sociale doelstellingen liggen immers bij de nationale of regionale bevoegdheden en daarom is het Porto-engagement een strijd die we allemaal samen zullen moeten aangaan – Europa, de lidstaten, de regionale en de lokale overheden, maar ook de sociale partners, en in samenwerking met het maatschappelijk middenveld.
"
Cindy FRANSSEN,2021-06-09,NL,Women in politics – combatting online abuse (debate),https://www.europarl.europa.eu/doceo/document/CRE-9-2021-06-09-INT-3-263-0000_NL.html,"  Cindy Franssen (PPE).   – Voorzitter, geachte commissaris, een op drie vrouwen in de EU krijgt te maken met een of andere vorm van geweld en de lockdownmaatregelen tijdens COVID hebben deze situatie enkel verergerd. Spijtig genoeg zien we deze alarmerende trend ook online. Cybergeweld, onlinepesten en haatgedrag tegenover vrouwen en meisjes nemen toe.
Een studie van het Parlement raamt de kosten van cybergeweld tegen vrouwen op meer dan 50 miljard euro per jaar in de EU. Dit kost niet alleen veel geld, vrouwen nemen daardoor ook minder vaak deel aan het publieke debat, waardoor onze democratie verzwakt. Bovendien wordt het zwijgeffect door sommigen als bewuste tactiek gebruikt tegen vrouwelijke politici, journalisten en activisten.
De maat is echt vol. We moeten van de strijd tegen gendergerelateerd geweld in al zijn vormen een echte beleidsprioriteit maken. Daarom moeten niet alleen alle lidstaten eindelijk het Verdrag van Istanbul ratificeren, daarom moeten we niet alleen gendergerelateerd geweld toevoegen aan de lijst van zware criminaliteit in artikel 83 van het Verdrag, maar ook tegen deze vorm van gendergerelateerd onlinegeweld moeten we krachtdadig optreden. Nu is de tijd.
"
Cindy FRANSSEN,2021-06-08,NL,European Social Fund Plus (ESF+) 2021-2027 (continuation of debate),https://www.europarl.europa.eu/doceo/document/CRE-9-2021-06-08-INT-2-300-0000_NL.html,"  Cindy Franssen (PPE).   – Voorzitter, commissaris, het is vandaag een belangrijke dag voor ons sociaal Europa. Nu de coronacijfers eindelijk de goede richting uitgaan, moeten we onze focus verleggen naar de aanpak van het post-pandemietijdperk. Het is duidelijk dat deze crisis de meest kwetsbaren het zwaarst heeft getroffen. Om hier een antwoord op te bieden hebben we een sterk Europees Sociaal Fonds nodig en vandaag stemmen we over een versterkt ESF dat extra zal inzetten op de meest kwetsbaren: kinderen, jongeren, werklozen, daklozen en mensen in armoede. Zo stijgt het budget voor sociale inclusie met 25 procent en is 5 procent van het totale budget bestemd voor de bestrijding van kinderarmoede. Het ESF zal ook een sleutelrol spelen in de implementatie van het actieplan van de Europese pijler. Het ESF is het fonds dat het dichtst bij de mensen staat, Europa concreter maakt en een directe impact heeft voor de Europeanen. Willen we van Europa opnieuw een aantrekkelijke dame maken, dan kan dit enkel door Europa socialer te maken.
"
Cindy FRANSSEN,2021-05-19,NL,"Meeting the Global COVID-19 challenge: effects of waiver of the WTO TRIPS agreement on COVID-19 vaccines, treatment, equipment and increasing production and manufacturing capacity in developing countries (debate)",https://www.europarl.europa.eu/doceo/document/CRE-9-2021-05-19-INT-3-060-0000_NL.html,"  Cindy Franssen (PPE).   – Voorzitter, commissaris, minister, er is veel gezegd en geschreven over vaccins en patenten, maar één ding is duidelijk: we hebben zo snel mogelijk zo veel mogelijk vaccins nodig. We moeten inzetten op schaalvergroting in de productie, dringend een einde maken aan de uitvoerbeperkingen van de Verenigde Staten en het Verenigd Koninkrijk en ervoor zorgen dat bedrijven kennis en technologie uitwisselen.
Het is een oneindig verhaal en ik vertrouw er dan ook niet op dat dit vrijwillig zal gebeuren. Daarom ben ik voorstander van de tijdelijke opheffing van de patenten binnen de WTO als onderdeel van de oplossing. Een jaar geleden werd gezegd dat het nog te vroeg was. Nu zou het volgens sommigen te laat zijn om nog een verschil te maken. Die vlieger gaat niet meer op.
Ik ben absoluut geen tegenstander van patenten en intellectuele eigendom op zich. Patenten spelen immers een belangrijke rol op het gebied van innovatie. We mogen echter niet vergeten dat deze vaccins zijn ontwikkeld dankzij de financiële steun van Europa, van de overheden en van de samenleving. Zoals mijn eigen christendemocratische partijvoorzitter Joachim Coens al zei, vragen uitzonderlijke omstandigheden om uitzonderlijke maatregelen. De geesten zijn gestaag aan het rijpen. Het kan aan mijn ondeugende karakter liggen, maar ik meen ook in de toespraak van de commissaris een kleine opening te horen.
Laten we even visionair zijn als Jonas Salk, die het poliovaccin heeft ontwikkeld. We kunnen en moeten nu vooral voor de arme landen een verschil maken.
"
Cindy FRANSSEN,2021-05-18,NL,European Solidarity Corps Programme (debate),https://www.europarl.europa.eu/doceo/document/CRE-9-2021-05-18-INT-2-377-0000_NL.html,"  Cindy Franssen (PPE).   – Voorzitter, commissaris, het einde van de pandemietunnel komt stilaan in zicht en onze vaccinatiecampagnes beginnen hun vruchten af te werpen. Het vooruitzicht op een wereld na corona komt dichterbij en ik ben daarom heel tevreden dat we vandaag over het versterkte Solidariteitscorps kunnen stemmen, dat van symbolisch belang is.
Onze jongeren hebben zich het afgelopen jaar enorm solidair getoond. Zij zijn in principe minder kwetsbaar voor het virus, maar hebben veel opgeofferd om hun kwetsbaarste medemensen te beschermen. De crisis meer dan ooit het belang van solidariteit aangetoond, niet alleen tussen landen, maar ook tussen burgers. Het succes van de huidige vaccinatiecampagnes is mede te danken aan de vele vrijwilligers die zich in het kader daarvan hebben ingezet.
Het Solidariteitscorps is dan ook veel meer dan een Europees fonds. Het biedt driehonderdduizend jongeren in heel Europa de kans vrijwilligerswerk te doen in een ander land en op deze manier een andere taal te leren, een vreemde cultuur te leren kennen en zich solidair te tonen. Na vele frustrerende maanden van sociaal isolement hebben zij eindelijk weer het vooruitzicht om hun vleugels uit te kunnen slaan.
Europese solidariteit is het fundament waarop de Europese Unie gebouwd is en waarop we de komende jaren met dit soort initiatieven moeten verderbouwen.
"
Cindy FRANSSEN,2021-05-17,NL,Impacts of EU rules on the free movements of workers and services: intra-EU labour mobility as a tool to match labour market needs and skills (debate),https://www.europarl.europa.eu/doceo/document/CRE-9-2021-05-17-INT-1-111-0000_NL.html,"  Cindy Franssen,  namens de PPE-Fractie. – Voorzitter, commissaris, de coronacrisis heeft meer dan ooit de sociale limieten getoond van de huidige interne markt voor 1 miljoen seizoensarbeiders, 1,5 miljoen grensarbeiders en 1,9 miljoen gedetacheerde werknemers. Aan het begin van de pandemie werden binnengrenzen plots gesloten en werden werknemers aan hun lot overgelaten. Schrijnende verhalen gingen Europa rond van werknemers die tussen de mazen van het socialezekerheidsstelsel vielen, tussen hun werkland en hun thuisland. Werknemers werd de toegang tot hun werkplek ontzegd en anderen bleven geïsoleerd in het buitenland achter zonder toegang tot sociale zekerheid. Besmette werknemers werden hun werkland uitgezet en bleken in hun thuisland niet verzekerd voor ziektekosten. Dit is onaanvaardbaar. Laat de huidige coronacrisis dan ook de ultieme waarschuwing zijn voor de sterke sociale bescherming van alle werknemers in Europa.
Europa heeft behoefte aan coördinatie op het gebied van sociale zekerheid zonder rancunes. Het is dan ook onbegrijpelijk dat de onderhandelingen muurvast zitten. Vrij verkeer van werknemers mag niet langer een vrijgeleide zijn voor sociale dumping. Er moet een einde worden gemaakt aan deze wanpraktijken. Onze werknemers verdienen beter en dit verslag is een goede start.
"
Cindy FRANSSEN,2021-04-28,NL,European Child Guarantee (debate),https://www.europarl.europa.eu/doceo/document/CRE-9-2021-04-28-INT-3-392-0000_NL.html,"  Cindy Franssen (PPE).   – Voorzitter, commissaris, staatssecretaris, collega’s, met deze kindergarantie zetten we een belangrijke stap vooruit in een ruimere strategie voor de rechten van het kind en deze strategie moet gebaseerd zijn op de drie grote pijlers van het VN-Kinderrechtenverdrag: “Participation”, “Protection” en “Provision”. Het is goed dat meer dan tienduizend kinderen werden betrokken bij het opstellen van de strategie, maar wat mij betreft mag die participatie van kinderen ook structureel verankerd worden. 
We moeten onze kinderen, álle kinderen, beschermen tegen allerhande vormen van misbruik en geweld. De pijler “Protection” kan geen dode letter blijven en daarom is het hoog tijd dat er wetgevende initiatieven komen. 
Last but not least: “Provision”. Meer dan een op de vijf kinderen in de EU leeft in armoede. Dit is onaanvaardbaar. De kindergarantie moet de sociale grondrechten van alle kwetsbare kinderen garanderen: het recht op opvang, onderwijs, gezondheidszorg, gezonde voeding, huisvesting. Met het actieplan van de sociale pijler willen we tegen 2030 vijf miljoen kinderen uit de armoede halen. Helaas mag deze ambitie nog sterker zijn als het van de interfractiewerkgroep Armoedebestrijding afhangt. 
Wie niet inzet op jonge kinderen dreigt een ganse generatie te verliezen. En vergis u niet, als we kinderarmoede willen aanpakken, kunnen we dit niet los zien van de gezinnen waarin ze opgroeien. We hebben ook structurele maatregelen nodig.
"
Cindy FRANSSEN,2021-04-27,NL,European Globalisation Adjustment Fund (EGF) 2021-2027 (debate),https://www.europarl.europa.eu/doceo/document/CRE-9-2021-04-27-INT-2-191-0000_NL.html,"  Cindy Franssen,  namens de PPE-Fractie. – Voorzitter, geachte commissaris, collega’s, als schaduwrapporteur namens de EVP-Fractie ben ik bijzonder tevreden dat we eindelijk kunnen stemmen over het nieuwe Europees Globaliseringsfonds ter ondersteuning van ontslagen werknemers. Met de huidige coronacrisis en de brexit is dit vernieuwde en versterkte Europees Globaliseringsfonds broodnodig als sociaal vangnet voor onze werknemers. En het mag gezegd: het Parlement heeft gewogen op de onderhandelingen. Ik wil dan ook de rapporteur en de collega-schaduwrapporteurs hiervoor bedanken. 
Onze speerpunten vinden we duidelijk terug in dit akkoord: een ruimer toepassingsgebied voor ontslagen ten gevolge van digitalisering, klimaattransitie en de brexit. De drempel om in aanmerking te komen voor dit fonds hebben we sterk verlaagd van 500 tot 200 ontslagen werknemers, zodat meer werknemers vanuit kmo’s aanspraak kunnen maken op ondersteuning bij de zoektocht naar een nieuwe job. Het bedrag wordt ook opgetrokken en dit betekent een stijging met 24 % ten opzichte van het vorige EGF. 
Het fonds heeft zijn nut bewezen in het verleden en de commissaris heeft hier reeds naar verwezen. En het moge duidelijk zijn dat het versterkte EGF een nog belangrijkere rol zal spelen voor getroffen werknemers in het post-corona- en post-brexit-tijdperk. Ik wil de Commissie dan ook bedanken voor de beslissing die zij vandaag genomen heeft om 3,7 miljoen uit te trekken voor de 1 500 voormalige werknemers van Swissair België. Dank u wel. Europa, solidariteit. 
"
Cindy FRANSSEN,2021-03-25,NL,Turkey’s withdrawal from the Istanbul Convention (debate),https://www.europarl.europa.eu/doceo/document/CRE-9-2021-03-25-INT-2-032-0000_NL.html,"  Cindy Franssen (PPE).   – Voorzitter, het Verdrag van Istanbul is het eerste juridisch bindende verdrag dat lidstaten verplicht om huiselijk geweld te voorkomen en te bestrijden. En net als blijkt dat het geweld op vrouwen de laatste maanden met alarmerende cijfers is toegenomen ten gevolge van de lockdown, waarbij niet minder dan één op vijf vrouwen de afgelopen maanden geconfronteerd werd met huiselijk geweld, net op dat moment beslist Turkije om zich terug te trekken uit het verdrag!
De voorzitter van de Commissie heeft de ratificatie van het Verdrag van Istanbul altijd verdedigd als een van haar topprioriteiten. Het is tijd om woorden om te zetten in daden. Want sommigen willen de klok terugdraaien. Daarom vraag ik de Commissie met absolute aandrang om een duidelijk signaal te geven aan Turkije, maar ook om zelf het goede voorbeeld te geven door de resterende lidstaten aan te moedigen om eindelijk het verdrag te ratificeren en om de Europese ratificatie niet langer te blokkeren. Beste collega's, hoelang gaan we nog wachten om te doen wat moet?
"
Cindy FRANSSEN,2021-03-10,NL,"Action Plan for the implementation of the European Pillar of Social Rights, in preparation of the Social Summit in Porto in May (debate)",https://www.europarl.europa.eu/doceo/document/CRE-9-2021-03-10-INT-3-115-5000_NL.html,"  Cindy Franssen (PPE),  schriftelijk. – 3,5 jaar na Göteborg en midden in de coronacrisis is het geen dag te vroeg dat de Commissie vorige week eindelijk met een actieplan voor de sociale pijler is gekomen. Dit actieplan is een stap in de goede richting naar een socialer Europa, met goede initiatieven zoals adequate minimumlonen of het Europees socialezekerheidspaspoort. 
Anderzijds mist het plan de ambitie om dit momentum te gebruiken om armoede eindelijk aan te pakken en in te zetten op kwaliteitsvolle jobs. De doelstelling om tegen 2030 15 miljoen mensen uit de armoede te halen is veel te weinig ambitieus. In de komende jaren, waarin we de economische gevolgen van de coronacrisis pas echt zullen voelen, dreigen nog meer mensen hun job kwijt te raken en tot armoede te vervallen. Verder is een verhoogde werkgelegenheidsgraad uiteraard belangrijk, maar veel meer dan op de kwantiteit moeten we focussen op de kwaliteit van deze jobs, aangezien meer dan 20 miljoen werkenden in Europa nog steeds een risico op armoede lopen. Ten slotte begint het echte werk nu pas. Dit is ook een gezamenlijke strijd met de lidstaten, regionale en lokale overheden, sociale partners en het maatschappelijk middenveld, opdat dit actieplan geen dode letter blijft.
"
Cindy FRANSSEN,2021-02-10,NL,Challenges ahead for women’s rights: more than 25 years after the Beijing Declaration and Platform for Action (continuation of debate),https://www.europarl.europa.eu/doceo/document/CRE-9-2021-02-10-INT-3-301-0000_NL.html,"  Cindy Franssen (PPE).   – Voorzitter, vandaag vieren we het zilveren jubileum van de vierde Wereldvrouwenconferentie in Peking, en een jubileum is een moment om terug te blikken.
Op sommige vlakken is inderdaad vooruitgang geboekt. Uit onderzoek van het EIGE is echter gebleken dat deze vooruitgang tergend traag verloopt en dat er nog veel werk aan de winkel is. In het huidige tempo zou het namelijk nog maar liefst zestig jaar duren voordat de genderongelijkheid is weggewerkt. Dat is onaanvaardbaar, zeker in de huidige coronacrisis, die vrouwen naar verhouding zwaarder treft. We moeten dus niet alleen een tandje bijzetten, maar vooral ook oppassen dat we de klok niet terugdraaien.
We moeten strijdvaardig zijn om te voorkomen dat de crisis wordt aangewend om verworvenheden op het gebied van gender, evenals sociale verworvenheden, terug te schroeven. Ik wil er dan ook bij de Commissie en de lidstaten op aandringen eindelijk werk te maken van de ratificatie van het Verdrag van Istanbul om de genderloonkloof en de richtlijn vrouwelijke bestuurders onder de aandacht te brengen en zich in te zetten voor de bestrijding van genderstereotypen en de snelle omzetting van de richtlijn betreffende het evenwicht tussen werk en privéleven.
Laten we niet wachten op het gouden jubileum om te doen wat we moeten doen.
"
Cindy FRANSSEN,2021-02-08,NL,Reducing inequalities with a special focus on in-work poverty (debate),https://www.europarl.europa.eu/doceo/document/CRE-9-2021-02-08-INT-1-149-0000_NL.html,"  Cindy Franssen (PPE).   – Voorzitter, de doelstelling die we onszelf hadden opgelegd om tegen 2020 het aantal mensen met een armoederisico met 20 miljoen te verminderen, hebben we niet gehaald. Wel integendeel. Hoewel de IAO-voorzitter een paar jaar geleden nog zei dat werken de beste remedie was om armoede te bestrijden, geldt dat de dag van vandaag niet meer voor iedereen. Het aantal werkende armen stijgt en zal blijven stijgen door de coronacrisis en de groei van het aantal precaire jobs waar werknemers nauwelijks een adequate bescherming hebben – denk maar aan de platformwerknemers. 
In tegenstelling tot de vorige crisis kunnen we deze gezondheidscrisis wél aangrijpen om in te zetten op kwaliteitsvolle jobs met waardige arbeidsomstandigheden. Onze werknemers verdienen een eerlijk inkomen en hebben recht op een werkomgeving waar de bescherming van hun gezondheid en veiligheid gegarandeerd is. Daarvoor hebben we nood aan een sterke betrokkenheid van de sociale partners.
Het aangekondigde actieplan voor de volledige implementatie van de sociale pijler zal dan ook niets te vroeg komen om de stijgende armoede en ongelijkheid op de werkvloer te bestrijden. Beginsel 6 is hier kristalhelder over. We kijken reikhalzend uit, meneer de commissaris, naar het Europees kader voor minimumlonen. Want zoals Commissievoorzitter Von der Leyen heeft gezegd: een minimumloon werkt en het is tijd dat werken loont.
"
Cindy FRANSSEN,2021-01-21,NL,The gender perspective in the COVID-19 crisis and post-crisis period - The EU Strategy for Gender Equality - Closing the digital gender gap: women’s participation in the digital economy (continuation of debate),https://www.europarl.europa.eu/doceo/document/CRE-9-2021-01-21-INT-4-041-0000_NL.html,"  Cindy Franssen,  namens de PPE-Fractie. – Voorzitter, mevrouw de commissaris, collega's, 26 jaar na de Vierde Wereldvrouwenconferentie zetten wij onze krijtlijnen uit inzake gendergelijkheid voor de komende jaren. Want ook in Europa is er nog heel wat werk aan de winkel. De cijfers liegen er niet om. In deze snel evoluerende wereld is het nochtans belangrijk om vrouwen aan boord te houden. Talenten van vrouwen zijn nog steeds een onderbenutte bron van expertise en creativiteit.
Daarom moeten we de loonkloof wegwerken via loontransparantie. Daarom moeten we vrouwelijk ondernemerschap promoten, de strijd tegen geweld op vrouwen verder aanbinden en genderstereotypen doorbreken. Daarom moeten we de richtlijn betreffende het evenwicht tussen werk en privéleven ten uitvoer leggen. Al deze zaken moeten hoog op de politieke agenda staan. Om dit te realiseren, hebben we vrouwen aan de beslissingstafel nodig. De richtlijn rond vrouwen in raden van bestuur heeft lang genoeg in de diepvries gelegen. Wij zijn er alvast à point voor.
Terwijl we gisteren een zoveelste glazen plafond aan diggelen hebben geslagen met Kamala Harris als eerste vrouwelijke vicepresident, wil ik ook kristalhelder zijn over onze verdomde plicht om politieke acties te ondernemen voor vrouwen in kwetsbare posities, vrouwen in armoede, vrouwen met een beperking en vrouwen als slachtoffers van oorlogsgeweld. Het is tijd voor actie. De 21e eeuw is aan de vrouw.
"
Cindy FRANSSEN,2021-01-20,NL,Decent and affordable housing for all (debate),https://www.europarl.europa.eu/doceo/document/CRE-9-2021-01-20-INT-3-247-0000_NL.html,"  Cindy Franssen (PPE).   – Voorzitter, geachte commissaris, collega's, degelijke en betaalbare huisvesting is voor veel Europeanen geen evidentie, laat staan voor de meer dan 700 000 daklozen in de EU. Het recht op huisvesting is nochtans vermeld in de sociale pijler en staat verankerd in het Europees Verdrag voor de rechten van de mens. In België is degelijke huisvesting zelfs een sociaal grondrecht. Bovendien biedt huisvesting de sleutel om toegang te krijgen tot andere rechten en andere sociale diensten. 
Ben ik het eens met elke paragraaf in dit dossier? Zeer zeker niet. Maar als medevoorzitter van de interfractiewerkgroep Armoedebestrijding steun ik dit dossier omdat degelijke huisvesting een van de belangrijkste hefbomen is in de strijd tegen armoede. En ik wil het hier hebben over dakloosheid. Het laatste decennium is het aantal daklozen met 70 % gestegen. Daarom is het zo belangrijk om een Europees samenwerkingsplatform voor dakloosheid te hebben, om dit luik van de sociale pijler te realiseren en de “Housing First”-aanpak verder uit te rollen. Want eerlijk gezegd, dakloosheid hoort niet thuis in een welvarend Europa. En om het met uw woorden te zeggen, mijnheer de commissaris: het hoort thuis in musea. 
"
Cindy FRANSSEN,2021-01-19,NL,EU global strategy on COVID-19 vaccinations (debate),https://www.europarl.europa.eu/doceo/document/CRE-9-2021-01-19-INT-2-064-0000_NL.html,"  Cindy Franssen (PPE).   – Voorzitter, mevrouw de commissaris, collega's, deze crisis heeft ons veel geleerd. Aan het begin van de pandemie blonken de lidstaten niet uit in het verenigen van hun krachten, maar dit weerhield de Commissie er niet van om in actie te komen. Het is dankzij de Europese Unie dat we vandaag werkbare, veilige en betaalbare vaccins hebben. Het is dankzij de EU dat we de mensen hopelijk opnieuw een heel klein beetje perspectief kunnen geven. En tóch kwamen er alweer commentaren: we hadden te weinig vaccins besteld, het ging allemaal veel te traag ... Onterecht volgens mij. 
De strategie heeft gewerkt: een sterkere onderhandelingspositie, meer kwaliteitscontroles, gelijke toegang voor alle lidstaten, en een spreiding van het risico door in te zetten op verschillende vaccins. Niemand wist een aantal maanden geleden welk vaccin de silver bullet ging zijn. Geen enkele lidstaat had dit alleen gekund. 
Maar we zijn er nog niet. Verdere samenwerking en Europese coördinatie is nodig: samenwerking en solidariteit, maar ook vertrouwen creëren. En dit vertrouwen kunnen we alleen maar creëren met duidelijke communicatie en transparantie, zodat we de burgers kunnen overtuigen zich te laten vaccineren, want nieuwe varianten zetten de achtervolging in. We hebben geen tijd te verliezen, mevrouw de commissaris, en we moeten een versnelling hoger schakelen.
"
Cindy FRANSSEN,2020-12-16,NL,"Preparation of an EU Strategy on COVID-19 vaccination, including its external dimension (debate)",https://www.europarl.europa.eu/doceo/document/CRE-9-2020-12-16-INT-3-128-0000_NL.html,"  Cindy Franssen (PPE).   – Voorzitter, deze crisis draagt de kiem in zich van een versterkte samenwerking op het vlak van volksgezondheid. We hebben de voorbije maanden een lange weg afgelegd, maar we zijn er nog niet. Het is nu aan het Europees Geneesmiddelenagentschap om de tijd te nemen die nodig is om degelijk werk af te leveren. 
Veiligheid en kwaliteit van het vaccin gaan immers vóór snelheid. Daarbij is tevens van groot belang dat we de nodige aandacht geven aan kwetsbare groepen en extra onderzoek doen naar de effecten. Ik zou de lidstaten ook willen oproepen om de richtsnoeren van de EU voor de verdere uitrol zoveel mogelijk te volgen. Een nieuwe lappendeken aan nationale strategieën en bepaalde nationalistische strategieën kunnen we missen als kiespijn. 
We moeten ook verder kijken dan onze eigen grenzen, want het virus stopt niet aan onze grens. Ik ben zeer blij dat de Europese Unie een sterke rol op zich neemt in het samenwerkingsverband van de WHO om de armste landen ook toegang te verlenen tot het vaccin. Zoals de directeur van de Wereldgezondheidsorganisatie het zelf zei: de echte vraag is niet of de wereld het zich kan veroorloven om te delen, maar of de wereld het zich kan veroorloven om dit niet te doen. 
De EU-vaccinatiestrategie heeft gewerkt. Laat ons positief zijn: in minder dan een jaar tijd zullen we werkbare, veilige en kwaliteitsvolle vaccins hebben tegen een betaalbare prijs. Deze positieve boost moeten we meenemen in een sterkere samenwerking richting een Europese gezondheidsunie. Ik denk dat we vooral nu vertrouwen moeten creëren en dan komt alles goed. 
"
Cindy FRANSSEN,2020-11-26,NL,Pharmaceutical strategy for Europe (debate),https://www.europarl.europa.eu/doceo/document/CRE-9-2020-11-26-INT-4-021-0000_NL.html,"  Cindy Franssen (PPE).   – Voorzitter, collega’s, geachte commissaris, als de coronacrisis ons iets heeft geleerd, dan is het wel dat de EU een sterkere rol moet krijgen bij zo’n gezondheidscrisis, dan is het wel dat we ons systeem weerbaar en crisisbestendig moeten maken. De nieuwe farmaceutische strategie is hier inherent aan verbonden. 
Gelijke toegang voor elke patiënt tot innovatieve medicijnen en behandelingen is vaak een utopie. Daarom is die sterkere samenwerking tussen lidstaten voor een correctere prijszetting en terugbetaling zo belangrijk. Het boosten van innovatie in de sector: met de juiste incentives kan dit, zodat investeren opnieuw attractief wordt, ook voor de ontwikkeling van weesgeneesmiddelen. Maar tevens, mevrouw de commissaris, met de nodige transparantie, want kunstmatig de prijzen hoog houden is onaanvaardbaar. De bevoorradingsketen versterken doen we door strategische reserves aan te leggen, door onze afhankelijkheid van derde landen tot een minimum te herleiden en door te investeren in Europese productie. Laten we inderdaad opnieuw in die cockpit zitten als wereldleider. 
De vaccinatiestrategie toont aan dat de sterke Europese samenwerking loont. Dus ja, de EU moet een sterkere rol krijgen in de globale gezondheidscontext. Het wordt tijd om de schaalgrootte van de Unie optimaal te gebruiken in het belang van een gelijke toegang voor álle patiënten. We moeten patiënten perspectief geven, een hoopvolle horizon. 
Ik wil u feliciteren, mevrouw de commissaris, met uw ambitieus plan, en we kijken uit naar de verdere uitrol van de concrete initiatieven. We zullen hier als EVP constructief aan meewerken.
"
Cindy FRANSSEN,2020-11-12,NL,Programme for the Union's action in the field of health for the period 2021-2027 (“EU4Health Programme”) (debate),https://www.europarl.europa.eu/doceo/document/CRE-9-2020-11-12-INT-2-085-0000_NL.html,"  Cindy Franssen (PPE),  schriftelijk. – Een sterkere Europese Unie op het gebied van gezondheidszorg is een echte gamechanger. Voor het eerst in de geschiedenis wil Europa zo hard inzetten op gezondheidszorg. We moeten dit moment dus aangrijpen en de juiste nadruk leggen om de verschillende gezondheidssystemen van de lidstaten weerbaar en toekomstgericht te maken.
In deze tekst wordt naar mijn mening de juiste nadruk gelegd: meer aandacht voor preventie, bevordering van een gezonde levensstijl en terugdringing van sociale ongelijkheden.
Verder sta ik achter de vraag om extra investeringen, gezondheid op alle beleidsgebieden en een versterkte rol voor het Europees Geneesmiddelenbureau en het Europees Centrum voor ziektepreventie en -bestrijding. Daarnaast moet in de gezondheidszorg worden ingezet op innovatie, digitalisering en digitale geletterdheid.
Als PPE-coördinator van de Bijzondere Commissie kankerbestrijding ben ik bovendien uitermate tevreden dat er uitdrukkelijk wordt ingezet op de bestrijding van kanker en de afstemming op Europe’s Beating Cancer Plan. Ten slotte wordt ook een sterke nadruk gelegd op het wegwerken van geneesmiddelentekorten, wat in de komende jaren een belangrijke uitdaging zal vormen.
Ik ben ervan overtuigd dat we onze gezondheidszorg met de voorlopig overeengekomen 5,1 miljard euro sterker en weerbaarder kunnen maken en klaar kunnen stomen voor de toekomst.
"
Cindy FRANSSEN,2020-10-21,NL,EU measures to mitigate social and economic impact of Covid-19 (debate),https://www.europarl.europa.eu/doceo/document/CRE-9-2020-10-21-INT-3-164-2500_NL.html,"  Cindy Franssen (PPE),  schriftelijk. – Vele lidstaten worden geconfronteerd met een tweede COVID-19-golf. Op dit ogenblik riskeren 60 miljoen Europeanen hun job te verliezen. Tot dusver heeft Europa de massale werkloosheid die elders heeft toegeslagen, kunnen vermijden. Dit grotendeels dankzij systemen van arbeidsduurverkorting (zoals het SURE-instrument) waarvan ongeveer 45 miljoen mensen gebruikmaakten, en die mensen moeten helpen bij het betalen van huur of het voorzien in de basisbehoeften. Maar we moeten ook nadenken over de toekomst van onze jobs. De gezondheidscrisis maakte duidelijk dat we meer moeten inzetten op kwaliteitsvolle jobs en waardige arbeidsvoorwaarden, in lijn met de SDG’s en de Europese pijler van sociale rechten. Onze werknemers verdienen een eerlijk inkomen en een veilige en gezonde werkomgeving. Dit vraagt om een sterke betrokkenheid van de sociale partners. Daarom vraag ik de Commissie en de lidstaten om de huidige maatregelen ter bescherming van de werkgelegenheid te bewaren tot een echt herstel is ingezet, om een voorstel te lanceren voor een permanent Europees herverzekeringssysteem voor werkloosheid en een Europees kader voor eerlijke minimumlonen. Als schaduwrapporteur namens de EVP ijver ik bovendien voor een aanzienlijke toename van het budget voor het Europees Fonds voor aanpassing aan de globalisering.
"
Cindy FRANSSEN,2020-10-08,NL,The impact of Covid-19 outbreak on long-term care facilities (debate),https://www.europarl.europa.eu/doceo/document/CRE-9-2020-10-08-INT-4-061-0000_NL.html,"  Cindy Franssen,  namens de PPE-Fractie. – Voorzitter, mevrouw de commissaris, dank u voor uw gedreven toespraak. Bij het begin van de coronapandemie kon niemand de vreselijke tsunami voorspellen die zoveel mensenlevens heeft geëist. Vooral onze ouderen stonden in het oog van de storm. De moeilijke keuzes in sommige fel geteisterde gebieden over wie in het ziekenhuis opgenomen kon worden en wie niet, mondden vaak uit in een op leeftijd gebaseerde beslissing. Keuzes die we als samenleving sinds de Tweede Wereldoorlog niet meer hebben moeten maken.
En laat het nu net die generatie zijn die gezwoegd heeft om onze welvaartsstaat op te bouwen, net die generatie hebben we als samenleving fysiek en mentaal tekortgedaan. Nochtans staat het recht op langdurige zorg vervat in onze sociale pijler. 
Laten we eerlijk zijn, bij de eerste golf waren we te weinig voorbereid om een dergelijke crisis aan te pakken. Het is niet het moment om publieke tribunalen te organiseren over wie hier eindverantwoordelijkheid in draagt. Maar laten we vooral lessen trekken. 
We moeten op zoek naar een betere balans tussen welzijn en fysieke gezondheid, tussen veiligheid en mentaal welbevinden van onze meest kwetsbaren. 
We mogen niet meer inleveren op bezoekrecht en het recht op waardig afscheid nemen. 
En nestwarmte is het beste medicijn tegen de broosheid en kwetsbaarheid van mensen met dementie. 
Dezelfde conclusies kunnen trouwens getrokken worden voor de gehandicaptensector, voor jongeren die in een jeugdinstelling verblijven, en ook voor alleenstaande ouderen die thuiszorg genieten. 
Tijdens ons gebrek aan daadkracht heeft het zorgpersoneel het beste van zichzelf gegeven. Zij hebben de menselijke drama's meegenomen op hun reeds overbelaste schouders. Een sector die al jaren op zijn tandvlees zit, ondergewaardeerd wordt en niet bekendstaat om als eerste langs de compensatiekassa te passeren. 
Net daarom, beste collega's, juich ik het initiatief toe van mijn collega's Fitzgerald en Radtke voor hun “EU Carers’ Strategy”, waarbij zij pleiten voor betere werkomstandigheden en betere omkadering, zodat we meer zorgkwaliteit kunnen bieden. Onze helden van de zorg verdienen meer dan alleen maar een applaus. Laat de echo van dat applaus nu maar luid weerklinken in concrete daden! 
"
Cindy FRANSSEN,2020-10-05,NL,"Women in decision making on company boards, including the state of play on the directive on improving the gender balance among non-executive directors of companies listed on stock exchanges and related measures (debate)",https://www.europarl.europa.eu/doceo/document/CRE-9-2020-10-05-INT-1-173-0000_NL.html,"  Cindy Franssen (PPE).   – Voorzitter, mevrouw de commissaris, geachte collega’s, in het post-coronatijdperk is het van groot belang dat we vrouwen aan boord houden, zowel letterlijk als figuurlijk. Figuurlijk, want het waren de vrouwen die overwegend in de frontlinie stonden om het virus te bestrijden, maar ook letterlijk aan boord brengen, door vrouwen een stem te geven in de raden van bestuur van beursgenoteerde bedrijven. 
Anno 2020 blijven vrouwen nog steeds ondervertegenwoordigd. Slechts drie op tien leden van de raden van bestuur zijn vrouwen. In sommige lidstaten is dit minder dan één op tien. En slechts 7,5 % van de CEO’s zijn vrouwen. Landen als Frankrijk en België tonen aan dat goede wetgeving wel degelijk het verschil maakt.
Meer vrouwen in de raad van bestuur betekent een boost, een verrijking van bedrijven. Dit blijkt uit talrijke studies van de ILO en de OESO. Dit talent, deze bron van expertise en creativiteit, moeten we nu aanboren.
Er is dringend nood aan een andere bedrijfscultuur, waar vrouwen en mannen samen het heft in handen nemen. We moeten streven naar een samenleving waar quota niet nodig zijn en een gelijke vertegenwoordiging een evidentie is. Maar zolang dit niet het geval is, hebben we nood aan duidelijke wetgeving. Het wordt dan ook tijd dat de lidstaten in de Raad aan één zeel trekken, het dossier uit de diepvries halen en de EU à point maken voor gendergelijkheid, ook in de raden van bestuur.
"
Cindy FRANSSEN,2020-09-16,NL,State of the Union (topical debate) (continuation of debate),https://www.europarl.europa.eu/doceo/document/CRE-9-2020-09-16-INT-3-107-7500_NL.html,"  Cindy Franssen (PPE),  schriftelijk. – Voor mij legt Commissievoorzitter Von der Leyen absoluut de juiste prioriteiten: sociaal, duurzaam en innovatief. Werken moet lonen, waardoor een Europees kader voor minimumlonen echt een must is. Samen met een sterk opvangnet van tijdelijke werkloosheid bouwen we verder aan een echte sociale Unie. De sterke nadruk op collectieve onderhandelingen is daarbij cruciaal. Ook de ambitieuze, maar haalbare klimaatdoelstellingen, met de nodige middelen voor strategische investeringen, moet de lidstaten op scherp stellen. We moeten werk maken van een sterke Europese gezondheidsunie. Dit zal ons in staat stellen om bij een volgende crisis kordater op te treden. Ook het heroverwegen van de bevoegdheidsverdeling op het vlak van gezondheidszorg zal ongetwijfeld op tafel komen in de gesprekken over de toekomst van Europa. Ik verwelkom ook het nieuw Europees agentschap voor biomedisch onderzoek en de versterkte rol voor het Europees Centrum voor ziektepreventie en -bestrijding en het Europees Geneesmiddelenbureau. Een eerste belangrijke opdracht voor de Europese Unie is de ontwikkeling en de uitrol van een vaccin. Door gezamenlijk in te zetten op een veilig vaccin dat voor iedereen toegankelijk is, kunnen we levens redden. Nu moeten we met zijn allen deze ambitieuze “State of the Union” omzetten in daden!
"
Cindy FRANSSEN,2020-07-08,NL,The EU’s public health strategy post-COVID-19 (continuation of debate),https://www.europarl.europa.eu/doceo/document/CRE-9-2020-07-08-INT-1-188-0000_NL.html,"  Cindy Franssen (PPE),  schriftelijk. – Deze pandemie moet een gamechanger zijn voor onze visie op gezondheidszorg binnen de EU en voor onze vastberadenheid om de EU in de cockpit te plaatsen bij een dergelijke crisis. Dit momentum moeten we aangrijpen. 
Vooreerst moet samenwerking het uitgangspunt zijn. We moeten het Europese schaalvoordeel uitspelen door deskundigheid en middelen te poolen. De vaccinatiestrategie is een goede testcase in dit verband. Maar laten we dit vooral doortrekken in het kader van het kankerplan, de nieuwe farmaceutische strategie, enz. 
Bovendien staat een sterke gezondheidszorg borg voor solidariteit. Toegankelijke gezondheidszorg is een grondrecht, verweven met onze Europese pijler van sociale rechten. De plaats waar je wieg staat, mag niet meer bepalend zijn voor het aantal gezonde levensjaren. 
Als derde punt moet bescherming van de mensen in de frontlinie voorop staan. Niet alleen de vele zorgkundigen, maar ook werknemers die dagdagelijks blootgesteld kunnen worden aan het virus. Preventie door een gezonde werkomgeving is daarvan ook een essentieel onderdeel. Ons respect voor wie zorg draagt in de zorg, moet meer zijn dan een symbolisch applaus. 
Laten we lessen trekken, niet alleen voor een volgende crisis, maar ook structureel. Een economy of well-being zet de mens centraal en health in all policies veronderstelt volksgezondheid als maatstaf in beleidsbeslissingen.
"
Cindy FRANSSEN,2020-06-17,NL,Conference on the Future of Europe (debate),https://www.europarl.europa.eu/doceo/document/CRE-9-2020-06-17-INT-1-176-9375_NL.html,"  Cindy Franssen (PPE),  schriftelijk. – Het wordt stilaan tijd om eens grondig na te denken over de Europese Unie in zijn huidige vorm. Het Verdrag van Lissabon is inmiddels al 10 jaar geleden in werking getreden, de Schumanverklaring vierde dit jaar zijn 70e verjaardag. De vraag over de toekomst van Europa werd door de coronacrisis alleen maar pertinenter. Corona heeft duidelijk bepaalde pijnpunten in de constructie van onze Unie blootgelegd. Ondanks de sterke inhaalbeweging nadien, kreeg de EU in het begin van de crisis geen grip op de uiteenlopende maatregelen van de lidstaten. We mogen hier niet blind voor zijn en moeten durven lessen te trekken. Ook om de socio-economische gevolgen - die de grootste zijn sinds WO II - te boven te komen is er veel veerkracht nodig en een sterke Unie die daadkrachtig kan optreden. Ik pleit vandaag voor een grondig debat over de rol van de Europese Unie bij grensoverschrijdende gezondheidscrises, zodat we in de toekomst beter voorbereid zijn. De gereedschapskist van de Europese Unie is op dit vlak te beperkt gebleken voor de grote werken die men van de Unie verwacht. We moeten dit momentum aangrijpen om te reflecteren over hoe we de EU efficiënter en vooral daadkrachtiger kunnen maken.
"
Cindy FRANSSEN,2020-05-14,NL,Vaccines and therapeutics in the context of Covid-19 (debate),https://www.europarl.europa.eu/doceo/document/CRE-9-2020-05-14-INT-2-175-0000_NL.html,"  Cindy Franssen (PPE),  schriftelijk. – Ondanks het feit dat steeds meer lidstaten gelukkig een geleidelijke versoepeling van de coronamaatregelen kunnen doorvoeren, wordt het ook steeds duidelijker dat een behandeling of een vaccin tegen het virus onontbeerlijk blijft. De Europese Unie speelt terecht een voortrekkersrol in de internationale samenwerking in de zoektocht naar dit vaccin. Getuige daarvan onder meer de succesvolle donorconferentie van 4 mei, waar wereldwijd 7,4 miljard euro werd opgehaald. Verdere samenwerking over de grenzen heen zal nodig zijn.
Wanneer er echter een vaccin of een behandeling gevonden wordt, zal het eveneens essentieel zijn om ook een gelijke toegang voor alle burgers te verzekeren. We mogen niet toelaten dat de grote privébedrijven door middel van patenten woekerwinsten boeken met een vaccin waar de hele wereld naar snakt, en waarvoor miljarden euro’s aan publieke onderzoeksfondsen zijn ingezet. Onderzoek dat met publieke middelen gefinancierd werd, moet ook in het publieke domein beschikbaar blijven. Het vaccin moet veilig, betaalbaar en universeel toegankelijk zijn. Voor mij is dit klaar en duidelijk, het is onze sociale plicht. Elke burger, in de EU en daarbuiten, heeft recht op een gelijke toegang. Dit kan enkel door internationale samenwerking, met landen, bedrijven, ngo’s, universiteiten en andere onderzoeksinstellingen.
"
Cindy FRANSSEN,2020-02-12,NL,A social Europe in a Digital world (topical debate),https://www.europarl.europa.eu/doceo/document/CRE-9-2020-02-12-INT-3-340-0000_NL.html,"  Cindy Franssen (PPE).   – Voorzitter, de digitale kloof verschuift steeds meer van wie wel of geen internet heeft naar wie er wel of niet mee kan werken. De digitalisering werkt als een speedboot: e-learning, e-banking, e-commerce, e-government, ... als we niet achterom kijken, vallen er mensen uit de boot. Wie niet snel genoeg is, haalt hem niet in. 
We denken vaak spontaan aan mensen met lage scholing of een gebrek aan financiële middelen die daardoor de digitale boot missen, en terecht: de digitale kloven zijn zeer uitgesproken en moeilijk te dichten. Maar de uitdagingen gaan nog verder dan dat. Vandaag is mijn garagist een computerspecialist, de jeugdzorgwerker een data-analist. Meer dan negen op de tien nieuwe jobs vragen digitale vaardigheden, maar 40 % van de Europeanen is niet of onvoldoende digitaal geletterd. U heeft de cijfers zelf aangehaald.
Daarom moet het digitale actieplan van de Europese Commissie investeren in computer- een internetvaardigheden van de mensen en in alternatieven voorzien. Het Europees Sociaal Fonds moet inzetten op digitale opleidingen, ook op onverwachte plaatsen, en we moeten klaarstaan met het Globaliseringsfonds om wie zijn job door digitalisering verliest naar een nieuwe baan te helpen. 
Het Europees Parlement heeft het begrepen. De Commissie duidelijk ook. Hopelijk volgt de Raad ook.
"
Cindy FRANSSEN,2020-02-12,NL,Gender Equality Strategy (debate),https://www.europarl.europa.eu/doceo/document/CRE-9-2020-02-12-INT-3-362-0000_NL.html,"  Cindy Franssen,  namens de PPE-Fractie. – Voorzitter, vooreerst wil ik de voltallige Commissie bedanken om gendergelijkheid zo hoog op de Europese agenda te plaatsen. Gendergelijkheid is een van de fundamentele waarden waarop deze Europese Unie is gestoeld. Welnu, een score van 67.4 op de laatste Europese genderindex toont aan dat we er nog lang niet zijn. We vragen dan ook een ambitieuze strategie die sterke stappen vooruitzet.
Talenten van vrouwen zijn nog steeds een onderbenutte bron van expertise, creativiteit en veranderende kracht. Een allesomvattende genderstrategie stroomlijnt het beleid rond drie belangrijke assen: kansen creëren voor vrouwen, vrouwen aan boord houden in een snel evoluerende wereld – denken we hierbij aan de digitalisering, migratie en klimaatverandering, en we moeten bovendien rekening houden met de nieuwe vormen van arbeid zoals platformwerkers. En ten derde, aandacht hebben voor de kwetsbare positie van vrouwen. 
Daarom moeten we sleutelen aan die nieuwe genderstrategie die de lijnen voor de komende jaren uitzet voor een gendergelijk Europa. Dit betekent concreet het wegwerken van de genderloonkloof en de genderpensioenkloof. Vrouwen economisch versterken en de armoede wegwerken. Het promoten van vrouwelijk ondernemerschap, de strijd tegen geweld op vrouwen, het doorbreken van genderstereotypen en de verdere implementatie van de sociale pijler, met in het bijzonder de richtlijn betreffende het evenwicht tussen werk en privéleven. Het is slechts een greep uit de concrete maatregelen. 
Eén ding is zeker: een Europese Unie die vrouwen de kansen geeft die ze verdienen, zal socialer, veerkrachtiger en sterker zijn.
"
Cindy FRANSSEN,2020-02-12,NL,The EU priorities for the 64th session of the UN Commission on the Status of Women (debate),https://www.europarl.europa.eu/doceo/document/CRE-9-2020-02-12-INT-3-437-0000_NL.html,"  Cindy Franssen (PPE).   – Voorzitter, gendergelijkheid stopt natuurlijk niet bij de grenzen van de Europese Unie. 25 jaar na Peking, naar aanleiding van de vierde Wereldvrouwenconferentie, krijgen vrouwen en meisjes wereldwijd nog steeds niet de kansen die zij verdienen. Gendergelijkheid is meer dan enkel maar strijden voor pariteit in raden van bestuur of voor het doorbreken van het glazen plafond. Het veronderstelt internationale solidariteit met alle vrouwen, uit het noorden, het oosten, het zuiden en het westen.
De volgende bijeenkomst in New York dwingt ons tot bijzondere aandacht en politieke actie voor vrouwen in kwetsbare posities, en ik wil kwetsbaar echt wel juist vertaald zien. Dat gaat over vrouwen in armoede, vrouwen als slachtoffers van oorlogsgeweld, uitbuiting van huishoudelijk personeel. 
Wij moeten als Europese Unie het voortouw nemen en met een krachtige en eenduidige stem spreken, het liefst met een megagrote parlofoon. Ik sluit graag af met een citaat van Michelle Obama:
To echo Michelle Obama, when you have worked hard and walked through that doorway of opportunity, you reach back and give other women the same chances that helped you succeed. 
"
Cindy FRANSSEN,2020-01-14,NL,"Sustainable investment plan, just transition fund and Roadmap on Social Europe (debate)",https://www.europarl.europa.eu/doceo/document/CRE-9-2020-01-14-INT-2-254-0000_NL.html,"  Cindy Franssen (PPE),  schriftelijk. – Het voorstel voor Europese minimumlonen, gekoppeld aan een nieuw “sociaal actieplan”, is een belangrijke stap vooruit. Eén op de tien werknemers balanceert op de rand van de armoede. Dat cijfer stijgt al tien jaar. Om het vertrouwen van de burger te herwinnen, moet Europa meer zijn dan een markt. Nooit eerder waren meer mensen aan de slag in Europa: 241 miljoen. Toch worstelen te veel werknemers om maandelijks rond te komen. De lage lonen én het grote verschil tussen de EU-landen, van 1,62 euro per uur in Bulgarije tot 11,97 euro per uur in Luxemburg, duwen miljoenen werkende Europeanen in de armoede, maar zorgen ook voor wrevel over loonconcurrentie en sociale dumping binnen de Europese markt. Een Europees minimumloonkader moet de sociale partners centraal stellen en rekening houden met de situatie in elke lidstaat. Dat betekent dat niet voor elke werknemer in de EU hetzelfde minimumloon moet gelden. Wel moet er een jaarlijks traject komen in het Europees semester, met de sociale partners, naar waardigere lonen en minder ongelijkheid binnen Europa. Zo slaat Europa twee vliegen in een klap: het sociaal overleg wordt versterkt, mét respect voor de nationale loonvorming en tradities.
"
Cindy FRANSSEN,2020-01-13,NL,Gender pay gap (debate),https://www.europarl.europa.eu/doceo/document/CRE-9-2020-01-13-INT-1-180-0000_NL.html,"  Cindy Franssen (PPE).   – Voorzitter, mevrouw de commissaris, de genderloonkloof blijft een hardnekkige uitdaging. Anno 2020 verdienen vrouwen nog steeds minder dan mannen en de ongelijkheid wordt bovendien nog duidelijker bij het pensioen. Hier moet dringend iets aan gedaan worden en er is al heel veel gezegd, maar ik wil toch nog op twee zaken focussen. 
Vrouwen hebben vaker een deeltijdse job, wat automatisch gepaard gaat met lagere lonen. Zo komen ze in een kwetsbare positie terecht en hebben ze een groter risico op armoede. Het terugdringen van de genderloonkloof veronderstelt dan ook het gelijk verdelen van de zorgtaken en veronderstelt ook gelijke deelname aan de arbeidsmarkt: gelijk loon voor gelijk werk. De volledige implementatie van de richtlijn betreffende het evenwicht tussen werk en privéleven van Marianne Thyssen zal dan ook van cruciaal belang zijn. 
Ten tweede moeten segregaties op de arbeidsmarkt worden weggewerkt, zowel verticaal als horizontaal. Genderstereotypen doorbreken en vrouwen ondersteunen richting STEM-sectoren en de digitale sector is de boodschap. 
De loonkloof terugdringen zal vrouwen sterker en veerkrachtiger maken.
"
Cindy FRANSSEN,2020-01-13,NL,“Housing First” as urgent action to address the situation of homeless people in Europe (debate),https://www.europarl.europa.eu/doceo/document/CRE-9-2020-01-13-INT-1-226-0000_NL.html,"  Cindy Franssen (PPE).   – Voorzitter, dakloosheid is onaanvaardbaar. Recente schattingen maken zelfs gewag van 700 000 mensen die dakloos zijn. “Housing First” biedt een unieke kans om dakloze mensen, vaak met complexe noden, een dak boven het hoofd te bieden. 
In verschillende lidstaten lopen tal van projecten en in de praktijk blijkt deze aanpak te werken. Reeds heel wat daklozen werden begeleid naar een stabiele huisvestingssituatie. Er worden bovendien kansen gecreëerd om gezondheidsproblemen, psychische en financiële problemen te overwinnen, om opnieuw toegang te krijgen tot de arbeidsmarkt of tot onderwijs. Een beleid rond dak- en thuisloosheid gaat immers verder dan enkel huisvesting. Ook gezondheid moet voorop staan. Zal de aangekondigde kindergarantie ook dakloze kinderen bereiken, mijnheer de commissaris? 
De aanbevelingen van het Comité voor sociale bescherming rond de aanpak van dak- en thuisloosheid zijn duidelijk: een multidisciplinaire aanpak over verschillende beleidsdomeinen heen. Met deze aanbevelingen moeten we dringend aan het werk. We rekenen op een ambitieus plan.
"
Cindy FRANSSEN,2019-12-17,NL,EU disability strategy post 2020 (debate),https://www.europarl.europa.eu/doceo/document/CRE-9-2019-12-17-INT-2-292-0000_NL.html,"  Cindy Franssen (PPE).   – Voorzitter, Commissaris, in de afgelopen tien jaar zijn heel wat stappen gezet voor personen met een handicap. Op het niveau van beleid heeft zich een verschuiving voorgedaan van beleid dat zich beperkt tot het zorgaspect naar beleid dat volwaardige deelname aan de samenleving tot doel heeft. Denk daarbij bijvoorbeeld aan het VN-Verdrag inzake de rechten van personen met een handicap en de Europese toegankelijkheidswet, waaraan onder leiding van voormalig Europees commissaris Marianne Thyssen is gewerkt.
Toch is er nog heel wat werk aan de winkel en moeten de prioriteiten voor de volgende strategie duidelijk worden vastgesteld. Zo moet worden gestreefd naar de volledige tenuitvoerlegging van het VN-Verdrag en de Europese toegankelijkheidswet. Ook moet ervoor worden gezorgd dat zowel de reguliere arbeidsmarkt als de sociale economie inclusief is voor mensen met een beperking. De aanwending van het Europees Sociaal Fonds werd in dit verband reeds aangehaald.
Tot slot betekent volwaardige deelname ook zelf keuzes kunnen maken met betrekking tot individuele zorgbehoeften. Het is daarom belangrijk de Europese coördinatie van het assistentiebudget in de nieuwe strategie op te nemen. We zijn namelijk pas een volwaardige samenleving als er sprake is van integrale inclusie in alle facetten van het leven.
"
Cindy FRANSSEN,2019-12-17,NL,Enabling the digital transformation of health and care (debate),https://www.europarl.europa.eu/doceo/document/CRE-9-2019-12-17-INT-2-502-0000_NL.html,"  Cindy Franssen (PPE).   – Voorzitter, Commissaris, de digitalisering van de gezondheidszorg zal ongetwijfeld bijdragen tot meer patiëntgerichte en gepersonaliseerde gezondheidszorg. Vorige week had ik een Vlaamse start-up op bezoek die zich specifiek toelegt op de digitalisering van de gezondheidszorg. Zo kan door de hersenactiviteit efficiënter te meten, sneller tot de diagnose van epilepsie worden gekomen en gerichter de juiste medicatie worden geven. Dit zijn voorbeelden die mij overtuigen van de meerwaarde van de digitalisering van de gezondheidszorg. De mogelijkheden zijn legio: kunstmatige intelligentie in de medische beeldvorming, robotchirurgie, telegeneeskunde, precisiegeneeskunde. We kunnen als Europese Unie aan het roer staan als we onze krachten bundelen, ook op het vlak van gegevensbescherming. We zullen echter pas echt bakens kunnen verzetten als elke nieuwe ontwikkeling gericht is op de verbetering van de kwaliteit van de zorgverlening en de betaalbaarheid en toegankelijkheid van de gezondheidszorg, ook voor kwetsbare groepen.
"
Cindy FRANSSEN,2019-11-25,NL,EU accession to the Istanbul Convention and other measures to combat gender-based violence (debate),https://www.europarl.europa.eu/doceo/document/CRE-9-2019-11-25-INT-1-165-9375_NL.html,"  Cindy Franssen (PPE),  schriftelijk. – Geweld tegen vrouwen blijft een ontzettend grote uitdaging voor de Europese Unie. Nochtans zouden vrouwen zich overal veilig moeten voelen: thuis, in het openbaar en online. Dit geweld is een bron van lijden en trauma’s, en bepaalt tegelijk de positie van vrouwen in de samenleving: het tast hun gezondheidstoestand aan, toegang tot werk en onderwijs én hun deelname aan het openbare leven. Dit staat diametraal tegenover de doelstelling van de EU-Verdragen omtrent gendergelijkheid. 
Ursula von der Leyen noemt de ratificatie van het Verdrag van Istanbul terecht een van de topprioriteiten van haar Commissie. Ik zou graag drie kernpunten naar voren schuiven: 1. Up-to-date en vergelijkende data: we moeten beter in staat zijn om te weten hoeveel mensen het slachtoffer worden van welke vormen van gendergerelateerd geweld. 2. Preventie en empowerment van vrouwen: enerzijds door het aanpakken van hardnekkige genderstereotypen via onderwijs, bewustmakingscampagnes en professionele begeleiding, anderzijds door daders langer op te volgen na hun berechting, in functie van de hoge recidivecijfers. 3. Gespecialiseerde zorgcentra: multidisciplinaire centra, waar slachtoffers terechtkunnen voor zowel medische als psychologische hulp én meteen ook aangifte kunnen doen bij de politie. Het wordt tijd dat we een krachtig signaal uitsturen dat de veiligheid van vrouwen bovenaan onze agenda staat.
"
Cindy FRANSSEN,2019-11-13,NL,Children rights in occasion of the 30th anniversary of the Convention of the Rights of the Child (debate),https://www.europarl.europa.eu/doceo/document/CRE-9-2019-11-13-INT-1-108-0000_NL.html,"  Cindy Franssen (PPE).   – Voorzitter, exact dertig jaar geleden hebben wij blijk gegeven van grote ambities met het Kinderrechtenverdrag, dat gebaseerd is op drie pijlers: bescherming, voorzieningen en participatie. Maar het werk is niet af. 
Laten wij beginnen met de bescherming. Wij moeten onze kinderen beschermen tegen alle vormen van geweld en misbruik. Een op de vijf kinderen is nog steeds het slachtoffer van een of andere vorm van seksueel geweld. Dit is onaanvaardbaar! De mentale gezondheid is een ander belangrijk aandachtspunt. Kinderen moeten zorgeloos kunnen opgroeien, zonder psychisch rugzakje om welke reden dan ook. 
Vervolgens zijn er de voorzieningen, de sociale grondrechten, het recht op onderwijs, opvang, gezondheidszorg en ontspanning. Wie niet inzet op jonge kinderen, dreigt een hele generatie te verliezen. De Europese kindergarantie moet hier een antwoord op bieden en dat zullen wij nauw opvolgen. 
En ten slotte is er de participatie. Kinderen hebben een mening. Zij moeten gehoord worden en een stem hebben bij beslissingen die hen aangaan. Wij moeten hier bij de uitwerking van ons beleid ten volle rekening mee houden. Elk kind moet de norm zijn voor ons politiek handelen. Een huwelijk van dertig jaar wordt een “parelhuwelijk” genoemd. Wij moeten elk kind dan ook behandelen als een kostbare parel. Laten wij hier samen werk van maken, om de kinderrechten voor alle kinderen te realiseren. 
"
Cindy FRANSSEN,2019-10-23,NL,High-level UN political declaration on Universal Health Coverage (debate),https://www.europarl.europa.eu/doceo/document/CRE-9-2019-10-23-INT-3-522-0000_NL.html,"  Cindy Franssen (PPE).   – Voorzitter, beste collega's, het is goed dat we hier vandaag het debat voeren over een universele gezondheidszorg. Wereldwijd zijn er inderdaad nog heel wat mensen die geen toegang hebben tot de gezondheidszorg. Ook binnen de EU zijn er nog steeds te veel mensen die om financiële redenen geen toegang hebben tot de zorg waar ze behoefte aan en recht op hebben.
De politieke verklaring van de VN gaat terecht uit van de benadering van “gezondheid op alle beleidsterreinen” en van de duurzaamheidsdoelstellingen. Ik wil op een aantal zaken ingaan. Vooreerst de omgevingsfactoren. We kunnen niet over gezondheid spreken zonder het te hebben over een gezonde leefomgeving en de bescherming tegen schadelijke stoffen. Dat geldt ook voor de gezondheid op de werkvloer, want wereldwijd worden nog al te veel werknemers niet beschermd tegen giftige stoffen. De gezondheidskloof is ook een van mijn stokpaardjes. Arm maakt ziek en ziek maakt arm. Nog steeds te veel mensen krijgen niet de nodige zorgen om financiële redenen. Dat is onaanvaardbaar. We dragen een immense verantwoordelijkheid in het vaccinatiebeleid, niet alleen in Europa maar ook internationaal. Niet vaccineren betekent een gevaar voor de hele bevolking.
We moeten eveneens inzetten op mentale gezondheidszorg, ook op ons eigen continent. De totale kosten hiervan worden geschat op 600 miljard euro in de Unie. We moeten hiervoor niet één maar twee versnellingen hoger schakelen. Rond de problematiek van seksuele en reproductieve gezondheidszorg is hier terecht al heel wat meegegeven. Ik onderschrijf dat ook.
Collega's, de ambities zijn groot: een universele gezondheidszorg tegen 2030. Om onze doelstellingen te halen – en daarmee rond ik af – zullen we een en ander nauwgezet moeten monitoren en in de nodige budgettaire ruimte moeten voorzien.
"
Cindy FRANSSEN,2019-09-18,NL,Fight against cancer (topical debate),https://www.europarl.europa.eu/doceo/document/CRE-9-2019-09-18-INT-3-242-0000_NL.html,"  Cindy Franssen (PPE).   – Voorzitter, op het vlak van gezondheid is kanker wellicht een van de belangrijkste uitdagingen in Europa. Een masterplan tegen kanker - en dat is toch wel onze ambitie - moet inzetten op een veelheid van factoren. Europa moet in de cockpit zitten inzake onderzoek en de ontwikkeling van nieuwe technologieën. Ik denk aan artificiële intelligentie en aan medisch 3D-printen, maar ook aan de correlatie tussen omgevingsfactoren en de epigenetica.
Ons plan mag nog zo'n technisch en innovatief hoogstandje zijn, toch zal het niets betekenen als we de patiënt niet centraal stellen. De patiënt centraal stellen betekent de toegang tot betaalbare geneesmiddelen verzekeren. Hierover zal de discussie met de farmasector geopend moeten worden. We willen geen gezondheidszorg met twee snelheden. De patiënt centraal stellen betekent de kloof inzake preventie wegwerken. En, mijnheer de commissaris, u heeft gelijk als u zegt dat we meer moeten inzetten op preventie, maar we weten allemaal dat een gezonde levensstijl en gezonde voeding nog steeds de duurdere way of life zijn.
Inzetten op de patiënt en deze centraal plaatsen betekent ook dat we, naast de terechte aandacht voor zeer jonge kinderen, ook de AYA's niet mogen vergeten, de groep van jongeren en jongvolwassenen die geconfronteerd worden met kanker. Zij komen op een rollercoaster terecht en moeten zich existentiële vragen stellen op een leeftijd die eigenlijk zorgeloos zou moeten verlopen. Dit is de reden waarom ik in dit Parlement zit. Dit zijn de Europese waarden die ik wil verdedigen: solidariteit, verdraagzaamheid en betrouwbaarheid voor diegenen die op de pechstrook van het leven staan.
"
