MP,Date,Language,Title,Url,Content
Massimiliano SALINI,2023-11-21,IT,Strengthening the CO2 emission performance targets for new heavy-duty vehicles (debate),https://www.europarl.europa.eu/doceo/document/CRE-9-2023-11-21-INT-2-104-0000_IT.html,"  Massimiliano Salini (PPE).   – Signor Presidente, onorevoli colleghi, troppo spesso il Green Deal coincide, nella testa di alcuni, con elettrificazione, soprattutto nel mondo della mobilità: in alcuni casi in modo rigidissimo, come sui veicoli leggeri, in altri casi in modo meno rigido, come nel caso dei veicoli pesanti. 
L'argomento è: le fonti tradizionali non sono sostenibili e non sono eterne. Bene, c'è un difetto in questo approccio. In primo luogo, la sostenibilità non la si misura calcolando le emissioni allo scarico ma sull'intero ciclo di vita, perché qui ci sono sorprese: sull'intero ciclo di vita abbiamo carburanti di ultima generazione, biocarburanti e carburanti sintetici, che a volte hanno un bilancio carbonico migliore dell'elettrico. Per molti anni l'elettrico verrà ancora prodotto con centrali a carbone e fonti non rinnovabili.
Ma il secondo punto è la disponibilità. Spesso si dice, giustamente, che il gas non è eterno, ad esempio. Bene: in tutti i dispositivi elettrici, dalle reti di distribuzione ai motori, alle batterie, c'è il rame, una materia prima decisiva e necessaria per tutta l'elettrificazione. Oggi consumiamo 22 milioni di tonnellate di rame all'anno: nel giro di dieci anni, l'Agenzia internazionale dell'energia dice che scenderemo a 10 milioni di disponibilità ma col processo di elettrificazione proposto ne servirebbero 50 milioni: dove lo trovate tutto questo rame? 
Suggeriamo libertà tecnologica. L'Europa è il continente più sostenibile al mondo perché ha sempre investito in libertà tecnologica, non vincolando le soluzioni. Con questi vincoli ridurrete la ricerca, abbatterete l'industria e non otterrete sostenibilità. 
"
Massimiliano SALINI,2023-11-21,IT,Packaging and packaging waste (debate),https://www.europarl.europa.eu/doceo/document/CRE-9-2023-11-21-INT-2-216-0000_IT.html,"  Massimiliano Salini,  a nome del gruppo PPE. – Signora Presidente, onorevoli colleghi. noi oggi abbiamo a livello europeo una quantità di rifiuti che derivano dagli imballaggi che certamente non giustifica un intervento normativo come quello che stiamo discutendo, anche perché la grande maggioranza di questi rifiuti derivanti da imballaggio è già perfettamente inserita nella filiera del riciclo. 
Quindi, il rischio che noi corriamo è che questo regolamento, così corposo e così difficile, vada ad applicarsi ad una percentuale inferiore al 2 % del totale dei rifiuti prodotti. Capite che non è quindi giustificato e serio dedicare così tanti mesi a una disciplina in un settore nel quale, per ragioni di sicurezza, soprattutto nell'ambito alimentare, e di salubrità, i risultati ottenuti dall'Unione europea sono già molti e molto alti, molto interessanti, molto sostenibili. 
È vero, non ci sono gli stessi risultati in tutti e 27 i Paesi membri: abbiamo Paesi che sul riciclo hanno ottenuto grandissimi risultati, altri Paesi più scadenti, se vogliamo, magari più efficaci nel settore del riuso. 
Quello che è certo è che le migliori pratiche legate al riciclo non possono essere sfavorite, come questo regolamento pretenderebbe di fare, peraltro introducendo un concetto di riciclo che è completamente infondato dal punto di vista scientifico e non basato sul grande principio che noi sosteniamo e che abbiamo sostenuto anche in questo negoziato della neutralità sui materiali. 
Il tema del ciclo chiuso, dal punto di vista del riciclo di alta qualità, è un tema da superare. Ci sono materiali nei quali si può attuare il ciclo chiuso: dalla bottiglia ritorni alla bottiglia. Ma vi sono materiali come quello della carta, che abbiamo così fortemente sostenuto, per i quali il ciclo chiuso non è applicabile, per cui ci vuole un ciclo aperto per avere alti livelli di riciclo. 
Quindi ci sono diversi temi che si incrociano. Il primo è il rispetto delle performance dei singoli Paesi; il secondo è la tutela delle ottime performance nel settore del riciclo a tutela della salubrità e della sicurezza degli alimenti. 
Per questo noi chiediamo che questo negoziato si chiuda nel senso della realtà, come detto da molti altri colleghi, non deprimendo il potenziale in termini di ricerca che molti Paesi hanno saputo dimostrare.
"
Massimiliano SALINI,2023-10-03,IT,Situation in Nagorno-Karabakh after Azerbaijan’s attack and the continuing threats against Armenia (debate),https://www.europarl.europa.eu/doceo/document/CRE-9-2023-10-03-INT-2-379-0000_IT.html,"  Massimiliano Salini (PPE).   – Signor Presidente, onorevoli colleghi, le dichiarazioni di Consiglio e Commissione preoccupano. Ahinoi manifestano una grave inadeguatezza rispetto a un dramma che non può essere gestito con l'artificio di questa finta diplomazia. Ci sono morti sul campo e un popolo che abitava la regione del Nagorno-Karabakh da millenni è stato stritolato e cacciato. Quindi, non è giustificato questo atteggiamento. O non sapete o fingete di non sapere.
Il silenzio delle istituzioni europee non può coprire la voce di questo Parlamento, che sta esprimendo con chiarezza quanto sia inaccettabile quel che è accaduto al popolo armeno. Ed è probabilmente solo l'inizio, perché l'atteggiamento di Russia e Turchia dimostra che probabilmente l'inizio del Nagorno-Karabakh si concluderà con un'aggressione dell'Armenia intera. Come si può pensare che un popolo come quello poi guardi all'Europa con interesse e predicare la possibilità di un allargamento?
Abbiamo il dovere di interrompere, anche ponendo sanzioni commerciali, le nostre relazioni con l'Azerbaigian fino a che non sarà chiarita la sorte del popolo armeno, cioè del popolo che rappresenta oggi anche la cultura europea, un popolo cristiano perseguitato.
"
Massimiliano SALINI,2023-09-12,IT,Ambient air quality and cleaner air for Europe (debate),https://www.europarl.europa.eu/doceo/document/CRE-9-2023-09-12-INT-2-229-0000_IT.html,"  Massimiliano Salini (PPE).   – Signor Presidente, onorevoli colleghi, farò brevemente un esempio, per capire quale sia la ragione per la quale alcune critiche che sono state formulate alla proposta di direttiva non sono critiche all'ambizione ambientale della direttiva, ma sono critiche alla rigidità della direttiva.
Ci sono territori nei quali abbiamo imprese estremamente sostenibili, rispettose di tutti i limiti che vengono posti, sia in ambito industriale sia in ambito agricolo. Ma quelle imprese sono collocate in aree territoriali che morfologicamente determinano un ristagno dei pochi fattori inquinanti presenti. Quindi, impresa sostenibile, ma territorio morfologicamente preoccupante.
Il Nord Italia è un esempio: in Lombardia e in Emilia Romagna abbiamo alcune delle realtà produttive più sostenibili e innovative al mondo: ma per rispettare i limiti posti dalla direttiva bisognerebbe abbattere le Alpi! E non è esattamente semplice.
Allora, onde evitare di doverle chiudere, perché chiudendo quelle imprese chiudiamo l'Europa, la richiesta che facciamo è di collocare le giuste ambizioni dentro la realtà. Non ci vuole molto.
"
Massimiliano SALINI,2023-07-11,IT,Greening transport package (debate),https://www.europarl.europa.eu/doceo/document/CRE-9-2023-07-11-INT-2-291-0000_IT.html,"  Massimiliano Salini (PPE).   – Signora Presidente, onorevoli colleghi, abbiamo osservato alcuni elementi davvero positivi nella proposta della Commissione, con riferimento in prima battuta alla nuova possibile gestione della capacità ferroviaria. In quell'ambito sicuramente c'è spazio per un lavoro interessante.
I miglioramenti in termini di efficienza della gestione dell'infrastruttura esistente fanno stimare una performance che potrebbe migliorare del 4 %; considerate che su 200 000 chilometri di infrastrutture ferroviarie un miglioramento dell'efficienza del 4 % equivale a dire 8 000 chilometri in più di infrastruttura ferroviaria utilizzata senza averla costruita. In continuità con l'ERTMS è una buona notizia. 
Sul tema, invece, del trasporto su gomma ci sono nuove regole che fanno nascere veramente molti dubbi. Da un lato, l'eccesso di regole relative all'elettrificazione – diciamo così – della mobilità su gomma, che apre uno scenario sul quale la discussione all'interno del Parlamento è ancora molto aperta e, in generale, il tema dell'armonizzazione tra vari paesi.
È un lavoro che dobbiamo continuare a fare, ci sono lati positivi e lati negativi su cui lavorare.
"
Massimiliano SALINI,2023-05-08,IT,Methane emissions reduction in the energy sector (debate),https://www.europarl.europa.eu/doceo/document/CRE-9-2023-05-08-INT-1-049-0000_IT.html,"  Massimiliano Salini (PPE).   – Signor Presidente, onorevoli colleghi, la perdita, le emissioni di metano sono un grave danno sia perché sono uno spreco, sia perché danneggiano l'ambiente, per cui questo regolamento certamente è intervenuto su una materia delicata.
Il contenuto iniziale della proposta della Commissione ha tracciato una linea che in grande parte è stata ritenuta condivisibile dai negoziatori. Il negoziato ha avuto delle vicende particolarmente complicate, che fortunatamente si sono risolte; peccato che il correlatore di Identità e democrazia abbia deciso di non condurre fino al termine il negoziato.
A causa di questi intoppi negoziali, alcuni elementi sono rimasti parzialmente coperti dai compromessi e per questo vi saranno anche emendamenti in plenaria, esattamente su alcuni dei temi che non sono stati sufficientemente negoziati.
In particolare, alcune delle questioni più critiche richiedono ulteriori chiarimenti. Uno dei punti centrali è la questione legata alle importazioni, che molti colleghi hanno richiamato. La proposta della Commissione correttamente non attribuiva ulteriori oneri in capo agli importatori, mentre nel negoziato all'interno del Parlamento stranamente si è ritenuto che si dovessero caricare gli importatori di una serie di responsabilità che non possono essere degli importatori, in particolare circa il presidio del mantenimento di alcune regole di carattere ambientale nei paesi extraeuropei da cui proviene il gas. In un momento storico come questo, dove stiamo tentando di costruire faticosamente la nostra indipendenza dalle importazioni dal gas russo, questi ulteriori elementi aggiunti certamente non sono ritenuti necessari e fortunatamente sono stati parzialmente limitati.
Ottima la decisione di sostenere la causa, soprattutto avanzata dai nostri colleghi polacchi, di tutelare anche dal punto di vista sociale le miniere di carbone che gradualmente si avvicinano a una performance ambientale migliore e questo complessivo compromesso consentirà di raggiungere il risultato che noi tutti attendiamo.
"
Massimiliano SALINI,2023-04-17,IT,"Revision of the EU Emissions Trading System - Monitoring, reporting and verification of greenhouse gas emissions from maritime transport - Carbon border adjustment mechanism - Social Climate Fund - Revision of the EU Emissions Trading System for aviation (debate)",https://www.europarl.europa.eu/doceo/document/CRE-9-2023-04-17-INT-1-142-0000_IT.html,"  Massimiliano Salini (PPE).   – Signor Presidente, voglio ringraziare i relatori di questo enorme pacchetto; sono in Parlamento europeo da circa nove anni e non ho mai visto un pacchetto così articolato e complicato da negoziare, quindi davvero complimenti per l'enorme lavoro svolto. 
Come al solito il nostro compito è quello di individuare anche alcuni punti sui quali sarà necessario poi continuare a lavorare. L'impegno non si è esaurito, evidentemente.
Il primo punto riguarda la condizionalità nell'ETS, e la mia personale critica va alla decisione della commissione ENVI di inasprire questa disciplina della condizionalità. A mio modo di vedere, il mercato oggi contiene elementi che sono già fortemente in grado di incentivare la decarbonizzazione. Il metodo, ad esempio, di rivalutazione dei benchmark è chiaro, oppure, ad esempio, la nota graduale abolizione delle quote gratuite. Tutto questo ha fatto sì che le nostre imprese coinvolte da questa materia stiano già fortemente investendo. Infatti, molti degli obiettivi fissati al 2030 e al 2050 non solo verranno rispettati, ma verranno anticipati.
Il secondo punto è il punto veramente più drammatico. Il lavoro che è stato fatto è certamente un buon inizio, ma sulla materia dell'export le nostre imprese sottoposte a ETS e CBAM avranno un grosso impatto. Abbiamo lavorato perfettamente sull'import, dobbiamo completare il lavoro sull'export in modo tale da non lasciarle sole sui mercati internazionali.
"
Massimiliano SALINI,2023-02-14,IT,CO2 emission standards for cars and vans (debate),https://www.europarl.europa.eu/doceo/document/CRE-9-2023-02-14-INT-2-031-0000_IT.html,"  Massimiliano Salini (PPE).   – Signora Presidente, onorevoli colleghi, signor Vicepresidente, io ho la certezza che vinceremo anche questa sfida. Ne abbiamo vinte anche di più complesse in Europa.
Tuttavia, nell'analisi dell'accordo che è stato ottenuto con il trilogo rilevo che il principale problema è proprio di tipo ambientale. Perché? Se consideriamo cosa succede fuori dall'Europa non può non colpire come i paesi, in particolare la Cina, dove spopola la soluzione della mobilità elettrica, sono esattamente i paesi in cui l'energia elettrica non viene prodotta da fonti rinnovabili.
In Europa, dove invece il modello di sviluppo è sempre stato più votato alla prudenza, al mix, al tentativo di armonizzazione delle soluzioni, la produzione di energia è fortemente orientata alle fonti rinnovabili. Il mix europeo è buono, non distruggetelo, non contestatelo acriticamente, e soprattutto abbiate più prudenza linguistica. Non chiamatele ""auto pulite"", ""a zero emissioni"", altrimenti vi chiederemo di chiamare anche le centrali nucleari ""centrali pulite"", ""centrali a zero emissioni"". 
Attenzione, il problema industriale arriva un attimo dopo. Il problema ambientale è il primo problema sul quale siete stati troppo disinvolti ed è la ragione per la quale oggi, nel voto che avremo, molti, anche nella parte sinistra di questo emiciclo, non voteranno questo accordo, perché c'è un problema legato all'armonizzazione puntuale, tipicamente europea, tra le ragioni dell'ambiente e la ragione dello sviluppo.
"
Massimiliano SALINI,2023-02-13,IT,Union Secure Connectivity Programme 2023-2027 (debate),https://www.europarl.europa.eu/doceo/document/CRE-9-2023-02-13-INT-1-224-0000_IT.html,"  Massimiliano Salini,  a nome del gruppo PPE. – Signora Presidente, onorevoli colleghi, signor Commissario, l'impegno dedicato a questa enorme sfida che completa l'imponente programma spaziale europeo è degno degli obiettivi che ci siamo proposti di fronte alle sfide più complesse di sistema, alcune determinate da fattori gravissimi come ad esempio l'aggressione russa in Ucraina oppure l'aggressivo espansionismo cinese, grandi sfide di sistema nelle quali finalmente la risposta dell'Unione europea si mostra realmente determinata.
Determinata come non può che essere di fronte al possibile protagonismo geopolitico di una grande potenza come l'Unione europea, che in questo caso si comporta da grande potenza, capace di tenere conto delle esigenze più strategiche ma anche delle esigenze degli ultimi, dei soggetti più deboli, perché il programma spaziale europeo questo risultato ottiene, in questo caso garantendo la sicurezza nella comunicazione, la connettività e l'accesso alla banda larga, anche dalle zone più remote.
È una partita che è stata gestita, a mio modo di vedere, e va dato atto innanzitutto al relatore Grudler, nella maniera migliore, perché non solo tiene conto di una spinta strategica, ma tiene anche conto, come diceva giustamente il Commissario, del tema dell'autonomia strategica dell'Unione europea, includendo anche le imprese più piccole. Infatti, una parte importante degli appalti sarà riservata alle piccole e medie imprese.
Bene, di fronte a queste sfide qualcuno in giro per il mondo ha risposto proteggendosi con nuove forme di protezionismo. Noi abbiamo deciso di puntare sulla vera innovazione e di questo va dato atto innanzitutto al Commissario Breton per averci creduto in modo così trasparente. Buon lavoro a tutti noi e grazie ai relatori per il lavoro che abbiamo svolto.
"
Massimiliano SALINI,2023-01-16,IT,Shipments of waste (debate),https://www.europarl.europa.eu/doceo/document/CRE-9-2023-01-16-INT-1-133-0000_IT.html,"  Massimiliano Salini,  a nome del gruppo PPE. – Signor Presidente, onorevoli colleghi, la disciplina che stiamo affrontando, la disciplina sensibile relativa alla circolazione e all'utilizzo dei rifiuti impatta su uno degli argomenti più accattivanti del dibattito sul futuro della sostenibilità, soprattutto dal punto di vista economico e industriale in Europa. 
Noi dobbiamo – e in questa disciplina ci si sta riuscendo – dobbiamo favorire la libera circolazione dei rifiuti in modo tale che chi è in grado di recuperarli e riciclarli in maniera sostenibile sia messo nelle condizioni di farlo. 
Vi è però un dato industriale molto rilevante sul quale ci siamo permessi di formulare alcuni emendamenti. La gran parte del rifiuto esportato dall'Unione europea è rifiuto di natura ferrosa, quindi è materia prima per la realizzazione di acciaio verde. 
Questo è il punto cruciale su cui ci siamo permessi di segnalare che l'esportazione di questa materia prima, più che di questo rifiuto, potrebbe favorire paesi che, trattandoli in maniera molto meno sostenibile di quanto non accada in Europa, realizzino poi acciaio che viene poi venduto in Europa a prezzi molto bassi, essendo stato realizzato non rispettando le regole ambientali che noi rispettiamo. 
È molto importante che, sul tema specifico, non tanto per creare una disciplina distinta, ma perché circa il 60 % del rifiuto esportato è esattamente di questa natura, è molto importante che su questo tema ci sia una particolare attenzione, non per ridimensionare la libertà di circolazione del rifiuto o della materia prima, ma per favorire la migliore industria sostenibile europea, in particolare nel settore siderurgico. 
"
Massimiliano SALINI,2022-12-14,IT,EU response to the US Inflation Reduction Act (debate),https://www.europarl.europa.eu/doceo/document/CRE-9-2022-12-14-INT-3-087-0000_IT.html,"  Massimiliano Salini (PPE).   – Signora Presidente, onorevoli colleghi, la decisione di non ridimensionare le ambizioni europee in materia di sostenibilità e in materia anche di fair play commerciale a livello globale sono comprensibili, nonostante l'affronto ricevuto dalle misure destinate alla riduzione dell'inflazione proposte dagli Stati Uniti d'America.
Ma la condizione per cui noi ci si possa permettere di non ridurre le nostre ambizioni è che, al contempo, l'Europa decida di proteggere non in termini protezionistici, ma in termini reali, economici, i propri prodotti sui mercati globali. Possiamo rimanere ambiziosi, ma al contempo non dobbiamo lasciare da soli i nostri imprenditori nella sfida globale.
Per questo è molto sbagliato che sulla CBAM si decida di non occuparsi di export e per cui è auspicabile che nei negoziati sugli ETS, che si concluderanno venerdì, il tema dell'export entri nelle misure su cui l'Europa, che tiene le proprie ambizioni alte, deve decidere di non tenerle solo a tutela dei politici che le raccontano, ma anche delle imprese che esportano.
"
Massimiliano SALINI,2022-11-23,IT,A truly interconnected Energy Single Market to keep bills down and companies competitive (topical debate),https://www.europarl.europa.eu/doceo/document/CRE-9-2022-11-23-INT-3-160-0000_IT.html,"  Massimiliano Salini (PPE).   – Signora Presidente, onorevoli colleghi, nella crisi energetica abbiamo avuto due strategie a confronto: da un lato chi ha proposto di imporre un tetto al prezzo del gas, e mi pare che questa soluzione non sia sostanzialmente stata accolta dalla Commissione, dall'altro c'è chi adotta una strategia differente, a mio modo di vedere altrettanto complessa e probabilmente ancora più pericolosa per il mercato, cioè puntare sulla riduzione della domanda di energia e sovvenzionare, con le risorse disponibili all'interno del paese, per compensare questa riduzione della domanda di energia. Questo secondo modello sta producendo delocalizzazioni industriali.
Purtroppo la riduzione della domanda di gas e di energia in questo momento non è determinata da un efficientamento, ma dal fatto che si decide di spostare la produzione altrove. E su questo la Commissione, io credo, dovrà essere molto vigile e non sostenere questo modello.
Dall'altro c'è il tema delle infrastrutture. L'integrazione va garantita, i flussi tradizionali erano da est verso ovest e da nord verso sud, in futuro saranno da sud verso nord e da ovest verso est, e questo è un elemento di novità che nell'integrazione infrastrutturale dovrà diventare un punto di riferimento per la Commissione europea.
"
Massimiliano SALINI,2022-09-13,IT,EU response to the increase in energy prices in Europe (debate),https://www.europarl.europa.eu/doceo/document/CRE-9-2022-09-13-INT-2-331-0000_IT.html,"  Massimiliano Salini (PPE).   – Signora Presidente, signora Commissaria, onorevoli colleghi, la direzione assunta dalla Commissione europea è corretta, prima sulle riserve energetiche, in particolare il gas ovviamente, il tema dei prezzi del gas e dell'energia elettrica. Speriamo che la ragionevolezza di queste proposte ridimensioni il tasso di egoismo di alcuni paesi che, nel tentativo di perseguire il solo interesse nazionale, stanno rischiando di danneggiare l'intera comunità.
Ma questo non basta: il principale effetto negativo della crisi energetica si chiama deindustrializzazione o almeno il rischio. Intere filiere stanno decidendo di delocalizzare la produzione. Produrre fuori dall'Europa conviene perché l'energia costa molto meno. Quei pezzi di filiere industriali difficilmente verranno recuperati, se non in tempi molto lunghi.
Ecco perché, a fianco della politica energetica, chiediamo un intervento sul mercato degli ETS, cioè un balzello ormai insopportabile per l'industria energivora e quindi fattore decisivo per produrre potenziali, ulteriori perdite di lavoro. 
Questa è la ragione per cui intendiamo proporre o la sospensione o la revisione degli ETS, affinché anche quell'elemento di definizione del prezzo non faccia male a chi crea valore in Europa, cioè alle nostre aziende.
"
Massimiliano SALINI,2022-06-23,IT,Gas storage (debate),https://www.europarl.europa.eu/doceo/document/CRE-9-2022-06-23-INT-2-028-0000_IT.html,"  Massimiliano Salini (PPE).   – Signor Presidente, onorevoli colleghi, vicepresidente, grazie ai negoziatori, a chi ha consentito di compiere questo percorso che correttamente è stato avviato dalla Commissione europea nelle forme di quella solidarietà che ancora una volta l'Unione europea riesce a dimostrare nei momenti difficili. Lo abbiamo visto con il Covid e lo stiamo vedendo in questa occasione così drammatica. 
I colleghi all'interno di questa discussione legittimamente in alcuni casi hanno espresso la perplessità circa il mantenimento delle forniture del gas russo per l'Unione europea. È legittima come perplessità, ma la realtà deve prevalere. Noi oggi abbiamo il compito di garantire il riempimento degli stoccaggi, ma al contempo gradualmente limitare la dipendenza dalla Russia. Come? Con questa azione regolatoria, ma soprattutto con una politica di prezzo adeguata. È vero, dobbiamo uscire dal mercato eccessivamente finanziario, ma non dobbiamo uscire dal mercato, perché è importante che l'incontro tra domanda e offerta disciplini i prezzi. Il problema è che la domanda e offerta deve essere sul prodotto e non sul prodotto finanziario. 
Allora la ragione per cui si propone un tetto al prezzo in questa fase strategica è proprio questa: stare nel mercato, ma con una politica fortemente tutelante per i principi democratici su cui si fonda l'Unione europea, alla quale speriamo possa aderire presto anche l'Ucraina. 
"
Massimiliano SALINI,2022-06-07,IT,"Binding annual greenhouse gas emission reductions by Member States (Effort Sharing Regulation) - Land use, land use change and forestry (LULUCF) - CO2 emission standards for cars and vans (joint debate – Fit for 55 (part 2))",https://www.europarl.europa.eu/doceo/document/CRE-9-2022-06-07-INT-2-202-0000_IT.html,"  Massimiliano Salini (PPE).   – Signor Presidente, onorevoli colleghi, stiamo discutendo della modalità con la quale costruire un modello sociale, una vita economica più sostenibile.
Se dovessimo spostare fuori dal Parlamento europeo questa discussione e la volessimo collocare a livello mondiale, potremmo portare il modello europeo come un modello da seguire, il modello più sostenibile esistente al mondo.
Invece oggi abbiamo sentito ricordare che dovremmo seguire la leadership cinese nel passaggio dagli autoveicoli a motore a combustione interna ai veicoli elettrici. E chi lo ha proposto ha dimenticato di ricordare come viene prodotta l'energia elettrica in Cina, nel modo più non sostenibile che si conosca.
Allora, prima di suggerire modelli così rischiosi, bisognerà guardare con più attenzione a cosa è successo nei decenni nel nostro continente, per costruire modelli innovativi e sostenibili. Ma non si considerino solamente le grandi case automobilistiche come interlocutore, si vada a considerare tutta la filiera, di tutti i piccoli produttori, chi realizza il freno, chi realizza il telaio, chi realizza il cambio, perché noi, che veniamo eletti dal popolo, sappiamo che per ascoltare gli interlocutori bisogna ascoltarli tutti, non solo quelli che hanno la voce grossa, Vicepresidente. Tutti vanno ascoltati, in modo tale che la transizione non sia un modello proposto dall'alto, come si fa in Cina, ma sia un processo che nasce dal basso, come si è sempre fatto in Europa.
"
Massimiliano SALINI,2022-03-08,IT,Rising energy prices and market manipulation on the gas market (debate),https://www.europarl.europa.eu/doceo/document/CRE-9-2022-03-08-INT-2-325-0000_IT.html,"  Massimiliano Salini (PPE).   – Signor Presidente, onorevoli colleghi, l'aumento del prezzo dell'energia ha evidentemente messo a dura prova la tenuta del nostro sistema economico, ma i grandi paesi dell'Unione europea devono fare un mea culpa serio.
Abbiamo 185 miliardi di metri cubi di gas russo nel nostro pacchetto energetico, evidentemente qualcosa, qualche calcolo lo abbiamo sbagliato. La proposta della Commissione europea tocca alcuni dei punti più rilevanti e siamo ben lieti di poter vedere, finalmente, un lavoro serio sul tema degli stoccaggi condivisi. La disponibilità a ridefinire i meccanismi di prezzo dell'energia: una delle questioni più delicate.
Dobbiamo imparare a non cadere nelle gravi contraddizioni che fino a ora ci hanno visti protagonisti: un esempio, nella differenziazione – una delle grandi partite è quella della differenziazione delle fonti energetiche – non possiamo poi avere contraddizioni come quella dei rigassificatori in Spagna senza le pipeline per condurre il gas dalla Spagna verso il resto dell'Europa, ad esempio. Oppure, ben venga l'importante decisione di investire sulle rinnovabili, ma poi dopo andiamo a vedere che cosa si deve subire un imprenditore che decide di investire sulle rinnovabili in termini di autorizzazione.
Bene, il pacchetto previsto dalla Commissione ci consente di sperare in una rinnovata capacità dell'Unione europea di avere una politica europea dell'energia. Lungi da noi il cadere nelle contraddizioni di chi dice che contro questa crisi ogni paese deve andare nella sua direzione, l'alternativa a una unità europea dell'energia sarebbe la stranezza, che alcuni stanno incominciando a proporre, di ricorrere alla deindustrializzazione del nostro continente per consumare meno energia. Non si faccia nulla di tutto questo e si invochi più Europa perché il prezzo dell'energia... (il Presidente toglie la parola all'oratore)
"
Massimiliano SALINI,2022-02-16,IT,"EU-Russia relations, European security and Russia’s military threat against Ukraine (debate)",https://www.europarl.europa.eu/doceo/document/CRE-9-2022-02-16-INT-3-100-0000_IT.html,"  Massimiliano Salini (PPE).   – Signora Presidente, onorevoli colleghi, la buona notizia è il parziale ritiro delle forze armate russe dal confine ucraino. Ma questa notizia è accompagnata, anzi preceduta, da dichiarazioni del Presidente ucraino Zelensky e del Cancelliere tedesco Scholz, nei giorni precedenti, che non lasciano tranquilli, perché in quelle dichiarazioni Zelensky dichiara che l'ingresso ucraino nella NATO è solo un sogno e il Cancelliere Scholz dichiara che l'ingresso ucraino nella NATO non è nell'agenda politica.
Non possiamo ritenere che questa sia una vittoria, non possiamo abbassare la guardia, non possiamo dichiararci soddisfatti. Le 36 lettere arrivate dalla Russia verso i paesi NATO, a cui abbiamo risposto con un'unica voce come Unione europea e NATO, sono un'ottima notizia ma sotto l'unica voce, quindi sotto l'unica lettera, devono esserci un'unica politica.
Nessuno ci aveva costretto a dipendere quasi totalmente dal gas russo, eppure lo abbiamo fatto. Nessuno ci ha costretto a ritirarci molto spesso da alcuni degli scenari più complessi geopolitici, ad esempio in Africa, lasciando spazio alle nuove ambizioni geopolitiche russe.
Ecco, che dietro quell'unica lettera ci sia un'unica politica ed un'unica strategia economica europea.
"
Massimiliano SALINI,2021-12-15,IT,EU response to the transport poverty (debate),https://www.europarl.europa.eu/doceo/document/CRE-9-2021-12-15-INT-3-329-0000_IT.html,"  Massimiliano Salini (PPE).   – Signor Presidente, signora Commissaria, onorevoli colleghi, la transizione sulla quale stiamo lavorando da tempo può essere ingiusta, cioè può generare costi sociali superiori al valore che produce. Noi dobbiamo evitare che si verifichi questa contraddizione.
Come è possibile evitarlo? Abbiamo scoperto che esistono tentativi da parte della Commissione, apprezzabili, ad esempio quello dell'istituzione di un fondo sociale per il clima per compensare i costi aumentati, ma il rischio di quello strumento, come qualcuno ha detto prima di me, è quello di essere piuttosto contraddittorio. Perché? Perché le risorse che lo alimentano sono determinate da strumenti che molto spesso sono gli stessi strumenti che hanno determinato l'aumento dei costi. Una certa modalità di riconcepire l'ETS, ad esempio, questione molto tecnica ma non priva di significato.
Allora, il mix energetico del quale spesso parliamo, il mix tecnologico del quale spesso parliamo è l'unica soluzione, affinché l'impatto sociale di questa ambiziosa transizione non diventi tale da trasformare il Green Deal, di cui stiamo parlando, in un esperimento sulla pelle delle famiglie, sulla pelle dei soggetti più deboli della società.
Il mix tecnologico, la neutralità tecnologica è la soluzione perché il costo della transizione sia sostenibile, come le nostre ambizioni ambientali.
"
Massimiliano SALINI,2021-11-24,IT,State of the Energy Union (debate),https://www.europarl.europa.eu/doceo/document/CRE-9-2021-11-24-INT-3-230-0000_IT.html,"  Massimiliano Salini (PPE).   – Signor Presidente, onorevoli colleghi, i dati che la Commissaria ha fornito sono dati che raccontano, da un lato, una vittoria importante, ovvero l'aumento importante dell'energia elettrica prodotta da fonti rinnovabili, un 38 % che, per la prima volta, produce un risultato maggiore rispetto ai combustibili fossili, al 37 %.
Ma c'è un altro dato che non possiamo dimenticare, il dato della dipendenza da energia prodotta fuori dall'Europa. Il dato più alto negli ultimi trent'anni, ben il 61 % di energia utilizzata in Europa ma importata dall'esterno. Questo significa che non possiamo illuderci che l'aumento dell'energia prodotta da fonti rinnovabili coincida con una maggiore autonomia. I numeri dicono l'esatto contrario e quindi noi dobbiamo, nel nostro mix energetico, considerare sempre, oltre all'energia prodotta localmente, anche l'energia che importiamo dall'esterno.
Per questo è fondamentale che nella nostra strategia energetica sia inclusa una forte strategia sugli stoccaggi. Lo stoccaggio significa innanzitutto smetterla con la guerra di religione contro il gas, in modo tale che, compatibilmente con gli obiettivi di carattere ambientale, sia consentita una transizione con ambizioni pragmatiche. Ambizioni pragmatiche non significa ridurle queste ambizioni, ma significa spostare il baricentro delle stesse dagli uffici della Commissione ai siti produttivi delle nostre imprese, cioè a coloro che utilizzano quell'energia.
"
Massimiliano SALINI,2021-11-11,IT,The outcome of the EU-US Trade and Technology Council (TTC) (debate),https://www.europarl.europa.eu/doceo/document/CRE-9-2021-11-11-INT-2-032-0000_IT.html,"  Massimiliano Salini (PPE).   – Signor Presidente, signor Commissario, onorevoli colleghi, noi abbiamo una narrazione entusiastica, legittimamente entusiastica, nel commento che facciamo alla luce dell'accordo sottostante alla costituzione di questo Consiglio commerciale e tecnologico tra Stati Uniti ed Europa.
È legittimo l'entusiasmo, la soggettività politica dell'Unione europea consiste nell'appartenenza all'asse atlantico con gli Stati Uniti, ma questo accordo documenta anche l'esistenza di una ferita. La ferita che da tempo, politicamente, vede messo in difficoltà questo asse: sull'Afghanistan; sulla partita legata alla battaglia contro il cambiamento climatico; sulla difesa, con l'accordo AUKUS.
Allora il punto è, da un lato, il presidio tecnologico – trasparenza negli algoritmi e quant'altro – e commerciale, ma dall'altro chi si farà carico politicamente di condurre questa enorme partita. L'Europa, politicamente, da chi sarà guidata nello sfruttare il contenuto di questo nuovo accordo con gli Stati Uniti?
"
Massimiliano SALINI,2021-10-06,IT,European solutions to the rise of energy prices for businesses and consumers: the role of energy efficiency and renewable energy and the need to tackle energy poverty (debate),https://www.europarl.europa.eu/doceo/document/CRE-9-2021-10-06-INT-3-131-0000_IT.html,"  Massimiliano Salini (PPE).   – Signora Presidente, onorevoli colleghi, noi assistiamo a uno slancio nuovo dell'economia europea dopo il blocco determinato dal COVID. Questo slancio ha prodotto un aumento imponente della domanda di energia.
A fianco di questo aumento imponente della domanda abbiamo, purtroppo, una reazione rigida da parte dell'Unione europea. La domanda aumenta e l'offerta si irrigidisce, perché le soluzioni energetiche vengono limitate ad alcune tecnologie.
Il principio della neutralità tecnologica, cioè la possibilità di un mix autentico tra diverse fonti energetiche, ha sempre consentito al nostro sistema di reagire con flessibilità a queste emergenze. Mancando quindi energia per rispondere a questo aumento di domanda, aumentano i prezzi.
Noi che siamo il continente più performante dal punto di vista della sostenibilità – ben il 35 % della nostra energia elettrica oggi è prodotta da fonti rinnovabili – non possiamo creare un sistema che sfavorisce completamente le altre forme, ad esempio sottraendo finanziamenti ad un'altra fonte utile per la transizione, come il gas.
Il risultato è un aumento dei prezzi che viene pagato da imprese e famiglie. Allora dobbiamo ritornare a quel mix autentico per dare attuazione all'articolo 194 del trattato dell'Unione, ad esempio, che non solo ci impone la transizione ma anche la sicurezza degli approvvigionamenti energetici.
L'Europa ha un'economia forte, ha bisogno di sostenerla in questo modo.
"
Massimiliano SALINI,2021-10-05,IT,The future of EU-US relations (debate),https://www.europarl.europa.eu/doceo/document/CRE-9-2021-10-05-INT-2-073-0000_IT.html,"  Massimiliano Salini (PPE).   – Signor Presidente, onorevoli colleghi, abbiamo due punti di osservazione per analizzare quello che sta succedendo nelle relazioni tra Europa e Stati Uniti.
Il primo è commerciale. Eurostat ci dice che, per la prima volta nel 2020, le relazioni con la Cina sono superiori alle relazioni con gli Stati Uniti, ma con una differenza: l'Europa esporta molto di più verso gli Stati Uniti di quanto non esporti verso la Cina . Quindi ha più vantaggio nella relazione con gli Stati Uniti.
Il secondo punto è la difesa, più volte ricordata. In Afghanistan abbiamo avuto l'evidenza di un errore condiviso, tanto è vero che la reazione degli Stati Uniti è stata quella di mettere in discussione il rapporto con noi attraverso l'accordo Aukus con Regno Unito e Australia. Ma non illudiamoci: la nostra autonomia non deriverà da una separazione ulteriore dagli Stati Uniti. La nostra autonomia, soprattutto in politica estera e di difesa, consiste in un'appartenenza matura alla NATO, non da una divisione. Confidiamo nella tradizionale famiglia che lega Unione europea e Stati Uniti d'America: questo è l'Occidente.
"
Massimiliano SALINI,2021-09-14,IT,Situation in Afghanistan (debate),https://www.europarl.europa.eu/doceo/document/CRE-9-2021-09-14-INT-2-215-0000_IT.html,"  Massimiliano Salini (PPE).   – Signora Presidente, signor Alto rappresentante, onorevoli colleghi, noi vent'anni fa decidemmo giustamente di intervenire sulla base dell'articolo 5 del trattato NATO a sostegno degli Stati Uniti attaccati in patria.
Dopo vent'anni questa decisione collegiale avvenuta per iniziare si interrompe sulla base di una valutazione di fatto poco più che unilaterale degli Stati Uniti.
In questi vent'anni cosa è accaduto? È accaduto qualcosa di preciso in quel paese: è nata una speranza, ed è oggettivo: non solo il dato del raddoppio del numero dei cittadini afghani deve colpire, il dato che impressiona di più è che quando arrivammo vent'anni fa c'erano 800 000 studenti solo maschi in Afghanistan, oggi ci sono 12 milioni di studenti, di cui la metà donne. 
Quando nasce una speranza il compito della politica è tenerne conto, ed è un punto non solo politico e umanitario, non è un affare da organizzazioni non governative, questo è il pilastro della strategia geopolitica.
Gli Stati Uniti hanno deciso di non guardarlo. L'Europa dimostri di voler guardare questo pilastro per tornare a essere grande potenza protagonista.
"
Massimiliano SALINI,2021-07-08,IT,Sustained price increase of raw and construction materials in Europe (debate),https://www.europarl.europa.eu/doceo/document/CRE-9-2021-07-08-INT-4-062-0000_IT.html,"  Massimiliano Salini (PPE).   – Signora Presidente, onorevoli colleghi, Commissaria, abbiamo, sulla materia di cui discutiamo stamattina, la possibilità di dividere la trattazione in due grandi capitoli, a mio modo di vedere.
Da un lato le materie prime critiche, necessarie per la transizione digitale e green, come le terre rare, il cobalto, il litio, sulle quali esiste un focus formulato dalla Commissione europea nella sua strategia industriale. Qui la soluzione è di medio-lungo periodo. 
Poi vi sono questioni riguardanti l'immediatezza, il brevissimo periodo, le grandi filiere citate dai colleghi: il legno, l'alimentare, le costruzioni, la meccanica con l'acciaio, ecc. In quel caso ci vogliono soluzioni immediate. 
I trattati consentono di individuare alcune soluzioni e anche i dossier aperti che abbiamo sul tavolo – uno dei quali Lei giustamente Commissaria ha citato – siamo in procinto di rivedere il regolamento sulle spedizioni dei rifiuti, il regolamento (CE) n. 1013/2006. La sfida è quella di smettere di considerare il rifiuto uno scarto e incominciare a considerarlo materia prima vera. Noi siamo un continente che trasforma e quella è una materia prima per noi. 
Allora i nostri industriali, i nostri imprenditori non devono subire trafile burocratiche infinite per poter far circolare da un paese all'altro dell'Unione europea il rifiuto. Bisogna velocizzare la possibilità, de-burocratizzare il trasferimento da un paese all'altro dei rifiuti e investire, come l'Italia sta facendo massicciamente, su impianti di riciclo e di recupero. E a quel punto potremo permetterci anche il lusso di limitare l'esportazione di rifiuti, soprattutto quelli riciclabili. 
Il caso del rottame d'acciaio è emblematico. Noi siamo in grado, trasformando, utilizzando la tecnologia del forno elettrico invece del ciclo integrale nell'acciaio, di riutilizzare il nostro rottame in maniera molto efficiente per fare l'acciaio verde. È assurdo esportarlo verso la Turchia per poi importare acciaio dalla Turchia. 
La nostra strategia industriale tenga conto di queste priorità.
"
Massimiliano SALINI,2021-07-06,IT,Connecting Europe Facility - Streamlining measures for the realisation of the TEN-T - Railway safety and signalling: Assessing the state of play of the ERTMS deployment (debate),https://www.europarl.europa.eu/doceo/document/CRE-9-2021-07-06-INT-2-084-0000_IT.html,"  Massimiliano Salini (PPE).   – Signor Presidente, onorevoli colleghi, signora Commissaria, abbiamo finalmente concluso e felicemente concluso il negoziato sulla Connecting Europe Facility, per cui abbiamo 33 miliardi di euro a disposizione di cui quasi 26 per il trasporto e quel che è più rilevante è che potremo cofinanziare a fondo perduto fino al 55 % gli investimenti dei paesi membri. 
Ma non bastano le infrastrutture fisiche, ci vuole anche tecnologia, alta tecnologia per garantire sicurezza, soprattutto nel trasporto ferroviario. Ecco perché la sfida dell'ERTMS è centrale. Oggi applichiamo questa tecnologia di fatto solo all'alta velocità e in modo differenziato tra i vari paesi membri. Il punto di lavoro adesso è armonizzare i sistemi di ERTMS in modo tale che dialoghino tra loro nei vari paesi. 
Il mio paese, l'Italia, ha sperimentato sulla tratta Genova-Rotterdam e ha investito fortemente addirittura mettendo circa 3 miliardi nel proprio PNRR. Come avere una governance condivisa? Proponiamo un'agenzia e perché no proprio un'agenzia ERTMS proprio in Italia che sta investendo così tanto in questo.
"
Massimiliano SALINI,2021-06-08,IT,EU Digital COVID Certificate - Union citizens – EU Digital COVID Certificate - third-country nationals (debate),https://www.europarl.europa.eu/doceo/document/CRE-9-2021-06-08-INT-2-063-0000_IT.html,"  Massimiliano Salini (PPE).   – Signor Presidente, onorevoli colleghi, la reazione delle istituzioni europee al COVID non è stata fin dall'inizio perfetta, ma nel tempo è stata corretta, e oggi abbiamo risposto alla domanda dei cittadini con vaccini in tempi veloci ed una disciplina che tenta di armonizzare la reazione dei vari paesi. 
I cittadini si sono sottoposti volentieri alla richiesta di limitazione della libertà di movimento perché hanno chiesto in cambio protezione. Noi abbiamo risposto dando la protezione e correndo sui vaccini.
Mi colpisce chi contrappone questa nostra reazione alla libertà. I cittadini hanno chiesto tutto questo. Bene, oggi, mentre i cittadini accorrono ai centri vaccinali e si vaccinano, non tradiamogli. Gli Stati europei non frantumino questo accordo sul certificato COVID-19, ma lo recepiscano così com'è, senza perdere altro tempo e senza parcellizzare le risposte.
"
Massimiliano SALINI,2021-05-18,IT,Revised industrial strategy for Europe (debate),https://www.europarl.europa.eu/doceo/document/CRE-9-2021-05-18-INT-2-064-0000_IT.html,"  Massimiliano Salini (PPE).   – Signora Presidente, onorevoli colleghi, noi abbiamo verificato, durante la pandemia, come nel sistema economico europeo il principale argine alla deriva economica è stato proprio rappresentato dalla nostra manifattura: il debito migliore è il debito finalizzato alla produzione. Non dobbiamo dimenticare, in tempi come questi, di smart working e non solo, che esistono fabbriche dove ci sono persone che lavorano.
Per tutelare la nostra manifattura dobbiamo, come giustamente la strategia industriale dice, tutelare la nostra autonomia strategica. Cosa significa? Significa intervenire su alcuni settori, come è stato detto dai colleghi.
Nell'ambito della siderurgia non va penalizzato l'acciaio cosiddetto verde, quindi non possiamo permetterci il lusso di esportare quantità così rilevanti di rottame, cioè della materia prima riciclabile più importante per i nostri sistemi industriali.
Lo stesso è stato detto per quanto riguarda i semiconduttori: non è possibile la transizione digitale se l'Europa produce solo il 9 % dei semiconduttori nel mondo, quando vent'anni fa ne produceva circa il 50 %.
E, infine, il tema sanitario ha introdotto nel dibattito industriale una grande diatriba intorno ai brevetti: non si può pensare di favorire la forza produttiva e le coperture sanitarie che l'Europa può garantire penalizzando i migliori, cioè chi ha usato bene i soldi pubblici. I brevetti non vanno allargati, vanno tutelati affinché le produzioni siano sempre più competitive.
"
Massimiliano SALINI,2021-05-17,IT,A European strategy for energy system integration – A European strategy for hydrogen (debate),https://www.europarl.europa.eu/doceo/document/CRE-9-2021-05-17-INT-1-037-0000_IT.html,"  Massimiliano Salini (PPE).   – Signora Presidente, onorevoli colleghi, la strategia per l'integrazione dei sistemi energetici è una strategia della quale le Istituzioni europee decidono di dotarsi perché siano raggiunti gli obiettivi che ci siamo posti con il cosiddetto Green deal.
Obiettivi sfidanti ma obiettivi assolutamente alla portata di un'Europa che è l'area del mondo che più ha accettato queste sfide: le sfide della sostenibilità bilanciate con le sfide dello sviluppo economico, alla portata di tutti; quindi non sfide che si contraddicano tra di loro. A volte questo rischio lo corriamo.
Com'è possibile evitare di correre questo rischio? Com'è cioè possibile evitare che il green deal non sia la tomba dello sviluppo ma la culla dello sviluppo? Bisogna bilanciare, bisogna che prevalga il principio di realtà, per cui è corretto assumere l'efficienza energetica come grande pilastro ma l'efficienza energetica non può essere svincolata dalla dall'efficienza dei costi: i costi energetici devono essere alla portata della vita reale dei cittadini e delle imprese.
La sfida sull'idrogeno deve essere una sfida nella quale si arrivi al grande obiettivo dell'idrogeno verde attraverso fasi intermedie. Questo realismo è il nostro compito. 
Per questo il Partito popolare europeo parla di ""neutralità tecnologica"": non possiamo innamorarci di singole soluzioni tecnologiche. Il sistema di impresa costruisce il paradigma dell'integrazione attraverso un rapporto equilibrato tra le varie soluzioni: non possiamo imporne una!
"
Massimiliano SALINI,2021-04-27,IT,The EU-UK Trade and Cooperation Agreement - The outcome of EU-UK negotiations (debate),https://www.europarl.europa.eu/doceo/document/CRE-9-2021-04-27-INT-2-105-0000_IT.html,"  Massimiliano Salini (PPE).   – Signor Presidente, onorevoli colleghi, grazie Commissario, la Brexit è una partita che ha stravolto il dibattito di questi anni. Lo ha stravolto perché non eravamo pronti. Nulla di simile era mai accaduto e quindi ci siamo trovati sprovvisti di strumenti non solo tecnici per affrontarla correttamente, ma anche di cultura politica.
E perché questo? Perché l'origine di questa sfida è un'origine scorretta: è la cattiva interpretazione di quelle che possono essere le relazioni, appunto, tra un paese che rivendica legittimamente le proprie prerogative e la propria autonomia, ma al contempo che non percepisce, a mio modo di vedere, quanto dentro l'unità con la comunità dei popoli europei potesse meglio essere rappresentata questa peculiarità.
Il dibattito ha visto alternarsi le figure più strane, la figura del politico che approfitta dell'esasperazione del particolare. È la figura più deprimente che si è vista in questo dibattito. Fortunatamente abbiamo un accordo. Fortunatamente abbiamo un accordo che rispetta la storia delle relazioni tra l'Unione europea e la Gran Bretagna. Fortunatamente non abbiamo una rottura violenta di ciò che non è mai stato disunito. 
Peccato che in questo accordo, come qualche collega ha detto prima di me, non trovi ospitalità uno dei punti centrali che ha storicamente rappresentato la relazione positiva tra Unione europea e Gran Bretagna, cioè quella politica estera, quella politica di difesa, quella capacità di tutelare la culla della cultura occidentale, che ha fatto grande non solo l'Europa ma il mondo e che attraverso la difesa e l'Europa intesa come unità di politica e geopolitica avremmo potuto mettere dentro un accordo che, fortunatamente c'è, che difenderemo e che rende ragione della fatica che facciamo dentro questo luogo per rappresentare tutti i cittadini europei.
"
Massimiliano SALINI,2021-04-27,IT,Space programme 2021-2027 and European Union Agency for the Space Programme (debate),https://www.europarl.europa.eu/doceo/document/CRE-9-2021-04-27-INT-2-324-0000_IT.html,"  Massimiliano Salini,  Relatore. – Signor Presidente, signor Commissario, onorevoli colleghi, abbiamo lavorato per circa tre anni nel tentativo di dare all'Europa uno dei programmi più interessanti, più sfidanti. Il programma spaziale europeo non mancava prima che arrivassimo noi con questa fatica e molti investimenti hanno accompagnato il percorso di avvicinamento a questa auspicata conclusione. 
Avevamo programmi solidi come Galileo per i sistemi di navigazione, Copernicus, per i sistemi di osservazione, molti paesi impegnati – chi più da protagonista, chi meno – dentro a un pacchetto di investimenti importante. Mancava un corpo unitario. Un corpo unitario, quindi una strategia condivisa, una strategia europea che decidesse il ruolo del programma spaziale europeo come punto di unità di tutta l'Unione europea e non come semplice sfida di alcuni paesi dell'Unione. 
E questo è stato il percorso che abbiamo avviato. La creazione di un corpo giuridico compatto, quindi la definizione di regole condivise, e parallelamente l'individuazione di una strategia altrettanto compatta che dicesse che tipo di investimento noi intendiamo fare. Io ritengo che ci siamo riusciti. A mio modo di vedere, la sfida è stata vinta ed è stata vinta anche perché è stata attraversata da molte interferenze che avrebbero potuto comprometterla. La Brexit, da una parte e la drammatica pandemia del COVID che ancora stiamo vivendo.
In entrambi i casi, nel primo avremmo potuto vedere sfracellarsi quel desiderio di compattezza su cui abbiamo costruito l'avvio del nostro lavoro, e dall'altro, il rischio di vedere compromessa l'entità degli investimenti e del budget che stavamo proponendo. In entrambi i casi, abbiamo vinto. Abbiamo vinto perché la strategia unitaria è rimasta e noi abbiamo il programma spaziale europeo con una governance che vede tutta l'Unione europea convergere verso quel tentativo di eliminare le ridondanze, le sovrapposizioni nel rapporto tra le varie istituzioni coinvolte, dalla Commissione alle agenzie, ridondanze che non di rado hanno creato anche incidenti di una certa pericolosità, soprattutto negli ultimi due anni, abbiamo visto su Galileo. 
E siamo riusciti a costruire un'ipotesi di lavoro che sia alla portata di tutti e 27 paesi membri e non solo dei due o tre trainanti e abbiamo oggi una governance nella quale è chiaro il ruolo dell'Unione europea, quindi, delle istituzioni, la Commissione e quell'agenzia che prima era GSA adesso è EUSPA, soggetto centrale nella implementazione delle politiche industriali connesse allo spazio. E le relazioni tra queste istituzioni europee e le istituzioni che da sempre collaborano da protagonisti dentro questa strategia, quindi, le organizzazioni internazionali, in primis ESA.
È una decisione importante questa. Avere un programma spaziale compiuto significa comportarsi da grande potenza. Significa per l'Europa decidere di non essere ancella dei grandi processi globali, non solo industriali, ma anche essere protagonista nella sfera geopolitica più impegnativa. I nostri competitor in questo ambito sono gli Stati Uniti d'America, la Cina, ma i nostri interlocutori non sono solo i grandi gruppi industriali che si confrontano a livello globale dentro la competizione tra grandi potenze. I nostri interlocutori sono anche lo sterminato numero di piccole e medie imprese e di startup che nei paesi dell'Unione europea tentano di accedere a questa sfida e cercano di inserirsi dentro le catene di valore che questa sfida riesce a portare in alto.
Avere un programma spaziale europeo significa avere un grande partner anche per un'altra strategia imponente che si chiama strategia della difesa europea, su cui il Commissario Breton – e lo ringrazio molto – sta lavorando con grande zelo. Ringrazio la Commissaria Bienkowska che nella precedente Commissione ha dato l'avvio a questo lavoro. Ringrazio tutti i soggetti istituzionali ed industriali che hanno reso possibile questo negoziato. Ringrazio i colleghi relatori ombra che, sia nel mandato precedente che in quello attuale, hanno seguito con grande spirito di collaborazione i lavori del Parlamento. Parlamento che è entrato dentro la strategia: il Parlamento, che prima rimaneva laterale rispetto alla struttura decisionale di questo programma, oggi diventa soggetto che ha il dovere di intervenire controllando ed essendo informato con ampio anticipo su tutti i passaggi.
Abbiamo creato le condizioni perché sia mantenuta in vita quella che è l'unica vera infrastruttura europea perché, badate bene, tra le tante infrastrutture di cui l'Europa è dotata, l'unica di proprietà esclusiva dell'Unione europea è l'infrastruttura satellitare. Questo è il punto su cui abbiamo lavorato. Lavorare per avere un'autonomia industriale europea in questo programma significa favorire quindi quel programma, che a mio modo di vedere, costituisce il vero grande tessuto connettivo di un'Europa unita.
"
Massimiliano SALINI,2021-03-24,IT,System of own resources of the European Union – Own resource based on non-recycled plastic packaging waste and certain aspects of the GNI-based own resource – Collection of own resources accruing from value added tax (debate),https://www.europarl.europa.eu/doceo/document/CRE-9-2021-03-24-INT-1-117-0000_IT.html,"  Massimiliano Salini (PPE).   – Signor Presidente, onorevoli colleghi, signor Commissario, abbiamo capito, abbiamo ripetuto quanto buona sia stata la reazione dell'Unione europea alla pandemia dal punto di vista quantitativo: 1 850 miliardi, di cui 750 specificamente destinati alla pandemia con il NextGenerationEU.
Abbiamo visto come la necessità di costruire un pacchetto di risorse proprie per finanziare le nuove risorse sia necessario e abbiamo anche criticato alcune di queste risorse: dal punto di vista di alcuni paesi industriali, la scelta della plastic tax è una contraddizione in termini, perché chiede alle nostre imprese di pagare quel Recovery fund, quel NextGenerationEU che serve a rilanciarla. 
Ma il punto più strano riguarda la divisione tra i paesi: 14 paesi non hanno ancora ratificato le risorse proprie e molti paesi non spendono tutte le risorse che ricevono. Bene, questa è un'Unione che deve crescere, che deve smetterla di non sognare, smetterla di controllarsi, guardandosi l'ombelico. 
Proviamo a capire se la pandemia ci insegnerà anche questa nuova prospettiva sul nostro futuro.
"
Massimiliano SALINI,2021-03-10,IT,European Semester: annual sustainable growth strategy 2021 – European Semester: employment and social aspects in the annual sustainable growth strategy 2021 (debate),https://www.europarl.europa.eu/doceo/document/CRE-9-2021-03-10-INT-3-064-0000_IT.html,"  Massimiliano Salini (PPE).   – Signora Presidente, onorevoli colleghi, signor Commissario, l'Europa al tempo del Covid ha cambiato le proprie parole d'ordine e ha deciso di mettere al centro della propria agenda politica pilastri come la crescita e le riforme e il connubio tra crescita e riforme, finalmente.
È un nuovo paradigma, è un paradigma che tiene conto del fatto che il rigore a volte è necessario, ma favorisce solo alcuni, mentre la crescita favorisce tutti. Non possiamo non considerare che chiedere riforme ai singoli paesi non può essere fatto da una Unione europea che a tratti invece sembra trincerarsi dietro l'illusione della propria infallibilità.
Le riforme le devono attuare tutti, altrimenti non si capirebbe per quale motivo normalmente su questo semestre, di cui ogni primo semestre discutiamo, non si trova mai un accordo, nemmeno qui in Parlamento. Il motivo qual è? Il motivo è che troppo spesso quello che noi chiamiamo ""coordinamento dei paesi membri"" si trasforma in una pretesa di ""condizionamento"": questo non favorisce la crescita.
Il lungo periodo, per scomodare Keynes, non è quello in cui saremo tutti morti, il lungo periodo è quello in cui cresciamo i nostri figli e i nostri nipoti. Bene, NextGenerationEU è la novità che mette al centro la nostra passione per il futuro dei cittadini, pieghiamoci a questa novità nel paradigma politico europeo.
"
Massimiliano SALINI,2021-03-08,IT,A WTO-compatible EU carbon border adjustment mechanism (continuation of debate),https://www.europarl.europa.eu/doceo/document/CRE-9-2021-03-08-INT-1-088-0000_IT.html,"  Massimiliano Salini (PPE).   – Signora Presidente, onorevoli colleghi, Commissario Gentiloni, la decisione di introdurre il meccanismo alla frontiera è una decisione che correttamente affonda le sue radici dentro l'esigenza di tutelare le imprese europee in un mercato che non sempre si manifesta come corretto.
Abbiamo partner commerciali che si rifiutano di rispettare quelle regole di tutela ambientale che noi abbiamo continuato a rispettare, nonostante la grave crisi indotta dalla pandemia.
Oggi il più grande produttore di acciaio al mondo, cioè la Cina, nel corso dell'anno 2020 ha aumentato di un altro 6 % la propria quota di mercato dell'acciaio. L'Europa ha perso il 17 % della propria quota e, nel frattempo, le quote di carbonio costano dai 22 euro alla tonnellata di un anno e mezzo fa a 40 euro oggi e nel giro di un anno, un anno e mezzo, andranno a 60 euro. È corretto definire questa come una misura di tutela ambientale, ma è corretto considerare che stiamo perdendo centinaia di migliaia di posti di lavoro.
E quindi è vero, parlare da questo podio, come facciamo da quando c'è il Covid che non parliamo più da là ma parliamo da qua, ha aumentato un po' il tasso di retorica degli interventi, signor Commissario.
Tuttavia il ruolo che abbiamo è la responsabilità nei confronti dei più deboli e nei confronti dei più deboli noi dobbiamo ribadire che l'Europa è il continente che produce meglio e con le migliori performance ambientali. Non denigriamo questo modello di sviluppo. 
"
Massimiliano SALINI,2021-02-10,IT,The state of play of the EU’s COVID-19 Vaccination Strategy (debate),https://www.europarl.europa.eu/doceo/document/CRE-9-2021-02-10-INT-3-127-0000_IT.html,"  Massimiliano Salini (PPE).   – Signora Presidente, onorevoli colleghi, abbiamo a volte la necessità di ricordare a noi stessi, durante la discussione che stiamo affrontando, quanto sia grave la dimensione della tragedia nella quale si collocano oggi queste decisioni politiche che dobbiamo prendere. 
Dopo il 1945 non si è mai verificata una così violenta recessione globale, con più di due milioni e mezzo di morti. L'Unione europea, mentre ha deciso di reagire economicamente con un'azione straordinariamente efficace, si è trovata ad affrontare, anche dal punto di vista sanitario, certo non senza errori, la più imponente provocazione ricevuta.
Da italiano posso dire che a noi sono stati garantiti come prenotazione più di 300 milioni di vaccini. Non sarebbe stato possibile senza l'Unione europea, che ne ha prenotati 2 miliardi e 300 milioni per i 27 paesi membri. Gli errori vanno corretti, non c'è dubbio, ma la nostra forza come singoli paesi non ci avrebbe consentito di dare questo filo di speranza ai nostri cittadini. 
Ora il ritmo degli approvvigionamenti non è sufficiente, siamo solo al 4 % nella somministrazione di questi vaccini sulla popolazione totale. Dobbiamo migliorare e quindi dobbiamo presidiare che all'interno dei singoli paesi i piani siano efficaci, siano tolti i colli di bottiglia sul reperimento del personale e sulla comunicazione dei sistemi informativi. Ma la strada è quella giusta. I nostri paesi possono dire che, grazie all'Unione europea, anche su una tragedia così grande abbiamo una risposta e possiamo sperare.
"
Massimiliano SALINI,2021-02-09,IT,Establishing the Recovery and Resilience Facility (debate),https://www.europarl.europa.eu/doceo/document/CRE-9-2021-02-09-INT-2-064-0000_IT.html,"  Massimiliano Salini (PPE).   – Signor Presidente, onorevoli colleghi, noi con il piano di rilancio che l'Europa sta concependo giochiamo un nuovo inizio. Un nuovo inizio che ha per noi italiani, per il mio paese di provenienza, come primo capitolo il nome di Mario Draghi, incaricato dal Presidente della Repubblica di costruire questo tentativo per un paese così colpito.
È una ristrutturazione del paradigma economico e politico quella a cui ci apprestiamo. I partiti, tutti i partiti si sono trovati costretti a giocare nella logica, nella speranza di un'Europa che torni ad essere potenza globale. E questo è il vantaggio che noi possiamo portare a tutti. Riforme abbinate a risorse, in modo tale che dopo la pandemia questo continente sia un continente che procede ad un ritmo diverso rispetto a prima, dove le regole si piegano alla logica della crescita. 
Quindi non sprechiamo occasioni, non parliamo di Green Deal come se si trattasse di uno strapuntino moralistico da riportare a una comunità che già l'ha accettata quella sfida. Utilizziamo questo come strumento per portare nel mondo le eccellenze europee in ambito industriale nel settore della sostenibilità. Insomma, un piano di rilancio che ci consente di non accontentarci di essere definiti Unione di Stati, ma che ci recupera allo spirito della comunità di popoli europei.
"
Massimiliano SALINI,2021-01-19,IT,Revision of the Trans-European Transport Network (TEN-T) guidelines (debate),https://www.europarl.europa.eu/doceo/document/CRE-9-2021-01-19-INT-2-094-0000_IT.html,"  Massimiliano Salini (PPE).   – Signor Presidente, onorevoli colleghi, signora Commissaria, bentornata e buon anno.
Grazie al collega Gieseke, abbiamo costruito una proposta che certamente rappresenta una base ottima per il lavoro che attende la Commissione europea: la Commissione dovrà raccontare al Parlamento e all'Europa intera che idea ha di revisione del reticolo imponente delle cosiddette TEN-T, su cui si fonda l'enorme rete infrastrutturale del nostro continente.
Il progetto sta procedendo a rilento e non abbiamo motivo di ritenere che, senza cambiar metodo e cioè senza cambiare impostazione radicalmente, questo ritmo aumenti. La ragione di questo rallentamento non è solo la burocrazia, la ragione di questo rallentamento negli investimenti sta nell'incertezza sul modello di sviluppo economico che noi riteniamo di realizzare con queste infrastrutture, la dabbenaggine con la quale alcuni pensano di contestare quest'Europa fondata sulla libertà di circolazione delle persone e delle merci, il cui presupposto è la libertà di intraprendere, di costruire, l'idea di realizzare un'Europa finta, in cui le infrastrutture verdi sostituiscono quella intraprendenza e quella enorme eccellenza manifatturiera che da sempre porta l'Europa nel mondo.
Rifare bene il reticolo infrastrutturale significa ribadire chi è l'uomo europeo e che cosa deve essere nel mondo oggi l'Europa.
"
Massimiliano SALINI,2020-09-15,IT,"Preparation of the Special European Council, focusing on the dangerous escalation and the role of Turkey in the Eastern-Mediterranean (continuation of debate)",https://www.europarl.europa.eu/doceo/document/CRE-9-2020-09-15-INT-2-060-0000_IT.html,"  Massimiliano Salini (PPE).   – Signor Presidente, onorevoli colleghi, alto rappresentante, noi abbiamo una responsabilità enorme che ci deriva dalla consapevolezza che non è affatto vero che la Turchia non possa essere fermata. 
Il problema è che non la sta fermando l'Europa: sia in Siria che in Libia, la Russia si è incaricata di svolgere di fatto questo compito. Allora qual è la nostra emergenza? Ritornare come europei a difendere il Mediterraneo e oggi la minaccia è costituita dalla Turchia. 
Come possiamo ottenere questo risultato? Una proposta può essere quella della istituzione di un inviato speciale dell'Unione europea per il Mediterraneo orientale, esattamente con lo scopo, da un lato, di dirimere le controversie giuridiche sul diritto del mare e, dall'altro, di garantire una pace targata Europa, perché quella della Turchia verso di noi, quindi verso Grecia e Cipro in particolare, non è una provocazione: è un attacco dentro quella che definiamo, appunto, strategia neo-ottomana, la cui vittima è la storia greca, latina e cristiana dell'Europa. 
"
Massimiliano SALINI,2020-07-09,IT,The 2019 Human Rights Annual report - Stability and Security in the Mediterranean and the negative role of Turkey - Situation in Belarus (debate),https://www.europarl.europa.eu/doceo/document/CRE-9-2020-07-09-INT-2-065-0000_IT.html,"  Massimiliano Salini (PPE).   – Signor Presidente, onorevoli colleghi, signor Alto rappresentante, descrivendo il rapporto tra la Turchia e l'Unione europea in questo momento Lei ha definito quel rapporto parlando di ""tendenze negative"".
Io La pregherei di usare una terminologia meno naïf, se è possibile, perché quello che sta accadendo tra Turchia e Unione europea non è una tendenza negativa, è il mancato rispetto delle normali regole di collaborazione istituzionale. Quello che è accaduto non è la continuazione di una richiesta di adesione, ma è la decisione di non aderire, sostituita dalla strategia, giustamente definita neo-ottomana, che abbiamo visto applicata a Cipro, in Grecia, ma anche in Egitto, in Tunisia, in Algeria e in Libia. Significa sostituirsi all'Europa nel Mediterraneo.
Le ricordo le parole di un grande popolare, Aldo Moro, che descriveva questo dramma parlando dell'Europa non come di un continente nel Mediterraneo, ma diceva che l'Europa è il Mediterraneo.
"
Massimiliano SALINI,2020-06-17,IT,Tourism and transport in 2020 and beyond (debate),https://www.europarl.europa.eu/doceo/document/CRE-9-2020-06-17-INT-1-218-0000_IT.html,"  Massimiliano Salini (PPE).   – Signor Presidente, onorevoli colleghi, signora Commissaria, grazie per questa discussione. È una discussione che dà la possibilità di lavorare su una risoluzione che tocca un punto, come i colleghi hanno detto e ripetuto più volte, nevralgico. L'impatto della crisi ha compiutamente indebolito il settore turistico.
Il settore turistico ha una caratteristica imponente: intercetta molti altri settori, come spesso accade. Il turismo intercetta i trasporti, la cultura, lo sviluppo economico. C'è un tema in particolare – non mi ripeterò –, un tema che mi colpisce e che credo debba essere oggetto di attenzione e debba essere oggetto di specifici finanziamenti nel Recovery Fund, sarebbe un errore non prevederli: la tutela della professionalità del capitale umano delle miriadi di piccole imprese, che nel settore turistico, con fatica, negli anni, hanno costruito un personale capacissimo e che oggi potrebbero perdere.
Una piccola impresa educa per anni nel settore alberghiero, nel settore della ristorazione, un personale che oggi rischia di perdere. Su questo l'impatto sociale potrebbe essere molto grave, e lo pagheremmo tutti, anche a livello culturale. Interveniamo a questo proposito, prontamente.
"
Massimiliano SALINI,2020-05-14,IT,Use of contact tracing apps in the fight against the coronavirus (debate),https://www.europarl.europa.eu/doceo/document/CRE-9-2020-05-14-INT-2-119-0000_IT.html,"  Massimiliano Salini (PPE).   – Signor Presidente, onorevoli colleghi, signor Commissario, noi, come paesi dell'Unione europea, abbiamo individuato il punto problematico tra le tante sfide che stiamo affrontando: il punto problematico è, ancora una volta, una posizione unitaria all'interno della quale i paesi membri dimostrino di avere una coscienza della dimensione comunitaria.
Anche su questa partita delle applicazioni ci siamo mossi con una certa imbarazzata e parziale capacità di condivisione.
Abbiamo due problemi: il primo è l'individuazione della tecnologia corretta, Lei è stato molto chiaro, una tecnologia compatibile con la tutela della privacy.
Il secondo è l'individuazione di un modello comune per affrontare queste problematiche, perché l'applicazione non è sufficiente per risolvere il problema: è un'integrazione di ciò che, come strumento per la protezione delle persone in termini sanitari e in termini sociali, avremo saputo condividere.
"
Massimiliano SALINI,2020-03-10,IT,"Coronavirus outbreak, state of play and ensuring a coordinated European response to the health, economic and social impact (debate)",https://www.europarl.europa.eu/doceo/document/CRE-9-2020-03-10-INT-2-092-0000_IT.html,"  Massimiliano Salini (PPE).   – Signora Presidente, onorevoli colleghi, siamo di fronte a una situazione critica totalmente inedita: la nostra struttura delle politiche sanitarie a livello europeo non è più abituata alle malattie infettive.
Abbiamo riconcepito nei decenni una struttura e delle risposte a emergenze sanitarie di tutt'altra natura, quindi oggi mancano posti di terapia intensiva. Un posto in terapia intensiva costa 2.600 euro al giorno. In Italia il costo è questo: sono molti miliardi di euro. Rispondere a questa emergenza significa mettere a disposizione risorse smisurate.
In seconda battuta, la risposta di cui c'è necessità è di tipo economico – come si diceva – ma prima ancora che pensare al problema del deficit bisogna pensare al problema della liquidità: le imprese per non chiudere oggi, per non licenziare le persone, hanno bisogno di cassa. Ma chiedere risorse per cassa, oggi, costa moltissimo! Quindi bisogna derogare ai quei principi di Basilea che bloccano le banche a questo riguardo.
Sono molti i fronti, quindi una proposta: non è sufficiente avere un Commissario alle crisi – che comunque sta lavorando bene – come non fu sufficiente avere Commissari competenti su materie che riguardavano la Brexit. Ma ci vuole un commissario straordinario: un Commissario straordinario per l'emergenza coronavirus. Ci vuole UNA persona competente, che si occupi di questo dalla mattina alla sera, all'interno della Commissione, da subito!
"
Massimiliano SALINI,2019-12-18,IT,Compatibility between the current EU - Mercosur Free Trade Agreement and the Commission's proposal for a European Green Deal (topical debate),https://www.europarl.europa.eu/doceo/document/CRE-9-2019-12-18-INT-3-362-0000_IT.html,"  Massimiliano Salini (PPE).   – Signora presidente, signor Commissario, onorevoli colleghi, la relazione commerciale che oggi lega Mercosur e Unione europea supera i 120 miliardi di euro, com'è noto, tra merci e servizi. È un pacchetto importante e di valore che, come ricordava il collega Simon poco fa, oggi giace dentro l'ambito commerciale al di fuori di regole specifiche che possano presidiare le aspettative che tanti colleghi hanno ricordato, tra cui, ad esempio, le aspettative in ordine al Green Deal.
Bene, a me fa specie che il partito dei Verdi abbia deciso di reagire così scompostamente al fatto che vi sia un Presidente della Commissione europea popolare che ha assunto il Green Deal come priorità. La reazione è scomposta. Hanno deciso, essendo stati scippati dell'argomento che interessa di più, di giocare al gioco più pericoloso che ci sia in politica, cioè quello di chi la spara più grossa per recuperare un po' di spazio in quell'ambito che normalmente gestivano. Non si fa così, Green Deal sono due parole. Green e Deal, “deal” vuol dire accordo, sedetevi a ragionare, è una sfida per tutti oppure assumetevi la responsabilità di quello che dite. 
Volete bloccare tutti gli accordi commerciali? La proposta è che tutti gli accordi commerciali, usando il grimaldello del Green Deal, devono essere bloccati in questo momento, cioè volete trasformare il Green Deal non in una sfida per tutti, ma nella tomba di questo continente? Volete trasformare l'Europa in un continente chiuso e indisponibile? Ecco, per noi il Green Deal è una cosa diversa. Noi abbiamo deciso di lavorare per i cittadini, non per quattro voti come state facendo voi. 
"
Massimiliano SALINI,2019-11-26,IT,Measures to address the impact on European agriculture of the WTO ruling on the Airbus dispute (debate),https://www.europarl.europa.eu/doceo/document/CRE-9-2019-11-26-INT-2-419-0000_IT.html,"  Massimiliano Salini (PPE).   – Signora Presidente, onorevoli colleghi, signora Commissaria, l'Unione europea su tanti ambiti e in tanti settori sta dimostrando una colpevole difficoltà nel tutelare la propria manifattura, in tutte le sue articolazioni. Abbiamo visto, purtroppo, l'inefficacia delle misure di salvaguardia nel settore dell'acciaio, l'invasione di acciaio turco con salvaguardie che non sono in grado di bloccarlo, né sul prezzo né sulla capacità della tutela delle quote di mercato.
Nell'ambito dell'agroalimentare vediamo su questa partita un silenzio colpevole. Qualche accenno su possibili misure di compensazione, ma non è di quello che hanno bisogno i nostri agricoltori e l'industria della trasformazione nel settore agroalimentare. Ciò di cui ha bisogno non è una compensazione, oggi piccola e insufficiente, ma ha bisogno di rimanere sui mercati americani.
È vero che dall'altra parte abbiamo un aggressivo Presidente Trump, che mostra una disinvoltura colpevole nelle politiche commerciali e una totale mancanza di rispetto nei confronti della tradizionale capacità di relazioni economiche tra Stati Uniti ed Unione europea, ma da questa parte abbiamo un'Unione europea che si è mostrata molto fragile. Ricordiamo, nel corso del precedente mandato, la disinvoltura con cui la Commissione europea stava per riconoscere lo status di economia di mercato alla Cina, condannando a morte la nostra manifattura.
Allora, anche stavolta, il punto di domanda è: ma crede l'Unione europea nella propria manifattura? Crede di poterla proteggere? Se sì, batta un colpo!
"
Massimiliano SALINI,2019-11-25,IT,Climate and environmental emergency - 2019 UN Climate Change Conference (COP25) (debate),https://www.europarl.europa.eu/doceo/document/CRE-9-2019-11-25-INT-1-099-0000_IT.html,"  Massimiliano Salini (PPE).   – Signor Presidente, onorevoli colleghi, signor Commissario, la battaglia culturale legata al grande obiettivo della sostenibilità ambientale è una battaglia corretta e come tale deve essere condotta con intelligenza e rigore, ma soprattutto con realismo.
Gridare all'emergenza climatica in generale può avere per alcuni un senso. Per me è più corretto parlare di urgenza, non di emergenza, ma quel che più mi interessa rilevare in questo luogo è che se c'è un ambito dove questa battaglia è stata trattata con intelligenza, e vinta è l'Europa.
Allora agli imprenditori europei non bisogna caricare un ulteriore costo per il raggiungimento di un obiettivo che già stanno garantendo. Anzi, si osservino le buone pratiche delle nostre industrie e delle nostre imprese, perché da lì si può trarre un esempio per togliere l'astrattezza di certe discussioni che vediamo qua in questo Parlamento. Imitiamo le nostre imprese per garantire una vera sostenibilità.
"
Massimiliano SALINI,2019-11-13,IT,EU steel sector: how to protect European workers and industries? (debate),https://www.europarl.europa.eu/doceo/document/CRE-9-2019-11-13-INT-1-131-0000_IT.html,"  Massimiliano Salini,  a nome del gruppo PPE. – Signor Presidente, onorevoli colleghi, Commissaria, mi permetta di ringraziarla per il lavoro di questi anni, per il meraviglioso lavoro di questi cinque anni.
La questione dell'acciaio nell'industria siderurgica europea è una questione enorme. Il pilastro costituito dall'acciaio è stato tradito da molti fattori che caratterizzano l'approccio un po', come dire, disinvolto rispetto alle politiche industriali che spesso anche l'Europa ha avuto. 
A questo si è aggiunto il dramma dei dazi americani all'acciaio in generale, che ha determinato il riversarsi sull'Europa di un'enorme quantità di acciaio a bassissimo prezzo, in particolare dalla Turchia. 
Le misure di salvaguardia individuate non sono sufficienti. Non sono sufficienti e i risultati lo dimostrano: l'acciaio turco nel 2017 era al 16 % nel nostro mercato, oggi è al 33 %. 
Dobbiamo intervenire impedendo queste derive e, dall'altro lato, monitorando paesi che non sempre dimostrano attenzione alla tradizione manifatturiera. Il caso dell'Italia su Taranto ne è una dimostrazione. L'Europa reinsegni all'Italia a trattare bene la propria industria. 
"
Massimiliano SALINI,2019-10-09,IT,US tariffs on European goods following WTO's decision on the Airbus dispute (debate),https://www.europarl.europa.eu/doceo/document/CRE-9-2019-10-09-INT-1-209-0000_IT.html,"  Massimiliano Salini (PPE).   – Signora Presidente, onorevoli colleghi, signor Commissario, l'Europa su Airbus ha perso e probabilmente vincerà tra pochi mesi invece su Boeing. La domanda principale è: qual è la strategia della Commissione per tentare di recuperare il danno che stiamo subendo?
Gira voce che parte forte della strategia della Commissione sia quella di individuare, nella reazione su Boeing, una strategia chirurgica per andare a colpire con dazi gli Stati federali che dovrebbero essere strategici per la rielezione di Trump. Ma siamo sicuri che sia questa la strategia corretta? E se poi Trump dovesse ancora vincere le elezioni, quale sarà il nostro atteggiamento? Avremo il nemico dei nemici, costruito e corroborato dalla nostra strategia. No. Rivediamo le regole di funzionamento del WTO, creiamo le condizioni perché si dialoghi con il nostro alleato naturale, cioè gli Stati Uniti, e non compensiamo sussidiando i nostri imprenditori. Non gli serve questo. Diamogli la possibilità di rimanere nel mercato più interessante per noi europei, che è quello statunitense. 
"
Massimiliano SALINI,2024-02-06,IT,EU2040 climate target (debate),https://www.europarl.europa.eu/doceo/document/CRE-9-2024-02-06-INT-2-256-0000_IT.html,"  Massimiliano Salini (PPE).   – Signor Presidente, onorevoli colleghi, signor Commissario, ahinoi, quello che sta accadendo nel mondo è che le regioni non europee guardano a quel che stiamo facendo in Europa con grande curiosità e interesse, proprio perché costituisce a volte il principale elemento di competitività per loro e non per noi.
Noi siamo il continente più sostenibile al mondo e abbiamo un'azienda molto sfidante. Giustamente, ce la possiamo permettere, finché qualcuno paga. Qual è il prezzo che stiamo chiedendo ai nostri cittadini e alle nostre industrie? Pensiamo alle classiche e molto competitive industrie energivore europee: la chimica di base, la siderurgia, la ceramica, il vetro o il cemento. Non hanno più programmi di investimento solidi nell'Unione europea. Si consolida quel che c'è e si investe altrove. La chimica di base investe piuttosto negli Stati Uniti che in Europa. Ma è la chimica di base europea, non la chimica di base di altri continenti!
Allora, qual è il segnale da cogliere? Non è quello di ridurre le ambizioni ambientali. Affatto. È quello di conciliarle con un solido piano di presidio industriale dell'economia europea, perché il rischio che stiamo correndo, che avrà un impatto sociale enorme, ma, soprattutto, che ridimensionerà anche la forza culturale della nostra ricerca e, quindi, della nostra propensione innovativa, è di avere un continente sostenibile, ma senza aziende, senza industria, senza ricerca e, quindi, senza un cuore. Ed è un rischio che non ci possiamo permettere.
"
Massimiliano SALINI,2023-12-13,IT,European Defence investment programme (EDIP) (debate),https://www.europarl.europa.eu/doceo/document/CRE-9-2023-12-13-INT-3-401-0000_IT.html,"  Massimiliano Salini (PPE).   – Signora Presidente, onorevoli colleghi, abbiamo per molti anni, per decenni, in Europa vissuto di pace, fortunatamente abituandoci al concetto di pace.
Poi, a ridosso della caduta del muro di Berlino, abbiamo dovuto riconoscere un nuovo concetto che è quello di rischio, per poi arrivare, a causa del terrorismo, al concetto di minaccia.
Poi è accaduto quanto è accaduto nel febbraio 2022, per cui la Storia è tornata indietro di settant'anni e sono ritornati in auge concetti come quello di ""guerra"" e di ""nemico"".
La reazione dell'Unione europea è stata eccezionale, in poche settimane è stato fatto più di quanto non sia stato fatto in più di vent'anni. Ma, come giustamente lei diceva, Commissario, quella è stata una reazione; ora bisogna passare alle decisioni strategiche e alla definizione di programmi europei.
Per questo attendiamo con forza che l'EDIP sia realmente un messaggio di speranza, oltre che un messaggio chiaro dal punto di vista della dotazione finanziaria, per ambire ad avere in futuro – perché no? – un'Europa nella quale il tema della difesa non sia più un tema degli Stati ma un tema dell'Unione europea, e nemmeno dal punto di vista finanziario un tema degli Stati ma un tema dell'Unione europea.
Oggi noi spendiamo molto, circa 250 miliardi di euro all'anno in difesa, ma abbiamo diciassette diversi tipi di carrarmato; negli Stati Uniti hanno il triplo della spesa con un solo tipo di carro armato.
La speranza è che l'Europa che abbiamo visto nella difesa dell'Ucraina sia l'Europa del futuro, unita e senza invidie tra gli Stati.
"
Massimiliano SALINI,2023-12-12,IT,EU-US relations (debate),https://www.europarl.europa.eu/doceo/document/CRE-9-2023-12-12-INT-2-511-0000_IT.html,"  Massimiliano Salini (PPE).   – Signor Presidente, onorevoli colleghi, la relazione contiene elementi di pregio per definire, nel momento opportuno, l'enorme importanza che a livello globale ricopre l'amicizia politica ed economica tra Unione europea e Stati Uniti d'America. Vi è però, sul versante economico, una lacuna, una lacuna sulla quale dobbiamo lavorare.
Nell'ambito economico se vi è un punto centrale che caratterizza la responsabilità che abbiamo nei confronti dei mercati globali, quel punto è costituito dall'accordo sull'acciaio verde e sull'alluminio, su cui Stati Uniti ed Europa stanno lavorando.
Il richiamo che faccio è al difetto di una relazione che non cita mai questo accordo, quando questo accordo potrebbe essere un volano decisivo per assegnare le corrette preoccupazioni che abbiamo, ad esempio nei confronti della Cina, su un ambito strategico ed economico come questo dell'acciaio, che potrebbe avere un impatto enorme sia dal punto di vista sociale sia dal punto di vista di quella competitività sostenibile sulla quale da sempre abbiamo lavorato.
"
