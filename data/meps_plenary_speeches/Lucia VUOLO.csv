MP,Date,Language,Title,Url,Content
Lucia VUOLO,2023-10-03,IT,Question Time with Commissioners – EU-China trade relations,https://www.europarl.europa.eu/doceo/document/CRE-9-2023-10-03-INT-2-315-0000_IT.html,"  Lucia Vuolo (PPE).   – Signor Vicepresidente, durante l'ultimo discorso sullo stato dell'Unione europea la Presidente Ursula von der Leyen ci ha informato di un'indagine sulle auto elettriche cinesi.
Egregi colleghi, la verità è che dovremmo prendere decisioni su quanto la Cina sistematicamente compie ai nostri danni, o meglio ai danni dei nostri imprenditori. Sappiamo o no che esistono aiuti di Stato che gli imprenditori cinesi ricevono e che sono finalizzati a un'esportazione a prezzi assolutamente non competitivi? È nel rispondere a questa domanda che l'Unione europea deve fare la differenza.
Vorrei soffermarmi sull'articolo 5 del regolamento (UE) 2016/1036. Secondo questo articolo, se un imprenditore volesse promuovere un'inchiesta antidumping, dovrebbe rappresentare il 25 % della produzione totale del prodotto realizzato dall'industria europea. Una percentuale troppo alta, quasi impossibile da raggiungere per le piccole e medie imprese. Capisco che il 25 % sia un numero ponderato con l'Organizzazione mondiale del commercio, ma questo numero esclude proprio le fasce più esposte: le piccole e medie imprese.
La domanda è questa: è possibile considerare nuovi strumenti antidumping specifici per le piccole e medie imprese o considerare una revisione dell'articolo 5?
"
Lucia VUOLO,2022-05-04,IT,Use of the Pegasus Software by EU Member States against individuals including MEPs and the violation of fundamental rights (topical debate),https://www.europarl.europa.eu/doceo/document/CRE-9-2022-05-04-INT-3-257-0000_IT.html,"  Lucia Vuolo (PPE).   – Signor Presidente, onorevoli colleghi, oggigiorno la tecnologia ci consente di fare cose meravigliose. Lo sviluppo dell'intelligenza artificiale poi ha portato l'umanità a scoperte senza precedenti. Condividere è ormai un concetto cardine di qualsiasi esperienza reale o virtuale. Purtroppo, a volte, la tecnologia consente di condividere in silenzio raccogliendo informazioni.
Pegasus è un algoritmo nato in Israele capace di raccogliere informazioni di deputati, giornalisti o cittadini da qualsiasi dispositivo connesso a Internet. Molti informatici hanno definito Pegasus un ""gioiello dell'informatica"" dotato di un'autonomia discrezionale senza precedenti. Foto, e-mail, tutto quanto è presente sul cellulare sono obiettivi che Pegasus usa per scopi sociali, militari e politici.
Pegasus, come ogni altro spyware più evoluto, è una seria minaccia allo Stato di diritto. Come ricordato dai colleghi spagnoli, quando un governo è minacciato nella sua integrità costituzionale, questo governo ha il diritto di difendersi da queste minacce.
Spiare è quello che a scuola ci hanno insegnato a non fare, ciononostante sapere prima di una potenziale minaccia è la migliore strategia di sopravvivenza possibile. Pegasus potrebbe diventare la vile deformazione di una tecnologia utile a pochi e che vive grazie alla nostra quotidianità. Un eccesso che, devo dirlo, ha stuzzicato, anche se in maniera diversa, realtà ""social"" mondiali. Qualcuno è anche intervenuto in questa Aula.
Il lavoro della commissione PEGA sarà molto complicato. Sul tavolo ci sono le libertà di 500 milioni di europei, dei loro governi e le sfide del futuro tra algoritmi di ricerca e ultra intelligenze artificiali. È giunto però il momento di porsi domande essenziali: quanto vale la nostra libertà?
"
Lucia VUOLO,2021-05-20,IT,The severe impact of the recent spring frost on fruit and wine growers (debate),https://www.europarl.europa.eu/doceo/document/CRE-9-2021-05-20-INT-4-164-0000_IT.html,"  Lucia Vuolo (ID).   – Signor Presidente, signor Commissario, onorevoli colleghi, in Europa la parola innovazione è certamente quella che mette d'accordo tutti. Innovazione nel campo sanitario, nei trasporti e anche nell'agricoltura. Purtroppo, però, l'innovazione non riesce a evitare i danni alle colture, con i conseguenti costi che non sono pienamente supportabili dagli Stati membri o dall'Unione europea. 
Lo dico a tutti, investite anno per anno e condividete i progressi innovativi per la coltivazione. Tutto questo aiuterà gli agricoltori e soprattutto eviterà che una gelata di due giorni metta in ginocchio intere filiere agricole.
Tuttavia, la bontà dei prodotti d'Europa viene minata, oltre oltre che dai cambiamenti climatici, anche dall'Europa stessa, che suggerisce di aggiungere acqua al vino o immettendo in commercio prodotti che nulla hanno a che vedere con il gusto e la salute, insomma con la dieta mediterranea.
Le gelate di aprile 2021 hanno causato milioni di euro di danni all'agricoltura: in Italia, anche a seguito di un lungo periodo di siccità, le produzioni di frutteti dalle albicocche alle pesche, dalle fragole ai kiwi, fino agli ortaggi hanno subito seri danni. Basti pensare che in Abruzzo le temperature hanno raggiunto in meno di 24 ore i 22° C sottozero. Una catastrofe!
Al Sud danni soprattutto in Puglia, nelle zone della Capitanata e della Murgia. Richieste di aiuto arrivano da ovunque, serve velocità nei supporti. Serie conseguenza anche alle produzioni di vini come lambrusco, sangiovese, chardonnay e moscato. 
Dunque innovazione sì, ma condivisa e immediata. Ciascuno, da Bruxelles alle regioni, faccia la propria parte.
"
Lucia VUOLO,2021-01-19,IT,Revision of the Trans-European Transport Network (TEN-T) guidelines (debate),https://www.europarl.europa.eu/doceo/document/CRE-9-2021-01-19-INT-2-085-0000_IT.html,"  Lucia Vuolo (ID).   – Signor Presidente, onorevoli colleghi, signora Commissaria, basta girare l'Europa per capire quanto ci sia ancora da fare per uniformare l'Unione da nord a sud, da est a ovest.
È stato giusto collegare negli anni i principali centri urbani, tanto in Europa quanto all'interno degli Stati. È tempo di dare spazio alle periferie d'Europa. Tutti sappiamo che sono poche le infrastrutture e praticamente inesistenti le politiche di manutenzione.
È giusto dare spazio a combustibili alternativi e ascoltare le città periferiche, ma non anteponiamo la difesa dell'ambiente ad ogni costo, o peggio il profitto ad ogni costo. In alcune aree del sud Italia il profitto ha prevalso e pochi lo sanno, ma intere linee ferroviarie sono state smantellate e sostituite da autobus.
I trasporti sono gli asset strategici dell'Unione, ma si faccia di tutto per renderli ugualmente accessibili. I governi e la Commissione facciano dunque la loro parte, rispettando tutti i cittadini d'Europa.
"
Lucia VUOLO,2020-03-10,IT,"Coronavirus outbreak, state of play and ensuring a coordinated European response to the health, economic and social impact (debate)",https://www.europarl.europa.eu/doceo/document/CRE-9-2020-03-10-INT-2-077-0000_IT.html,"  Lucia Vuolo (ID).   – Signora Presidente, onorevoli colleghi, gli italiani non sono gli untori del coronavirus. Lo dico con forza da quest'Aula! Lo dico perché qui, e all'estero, da qualche settimana quando veniamo riconosciuti, ci allontanano.
L'Italia è il secondo paese al mondo per casi di COVID-19 ma penso che, con ritardo, il nostro Paese abbia reagito duramente: da ieri l'Italia tutta è in quarantena.
Nel frattempo, sempre ieri, c'è stata un'importante scoperta scientifica a Cagliari, in Sardegna. Sono certa che i dati ottenuti saranno messi a disposizione della comunità scientifica mondiale.
Purtroppo non vedo la stessa solidarietà da chi ci ha negato i dispositivi medici, come mascherine, guanti e macchine per terapia intensiva, ma su questi aspetti torneremo di nuovo.
Ora è tempo che ognuno faccia la propria parte: al popolo si chiede il rispetto delle regole e buon senso; alle nazioni d'Europa di essere membri dell'Unione europea.
Infine è necessario dare risposta ai settori produttivi, e in particolare al settore turistico, che ha registrato il più alto tasso di cancellazioni di prenotazioni.
"
Lucia VUOLO,2019-11-26,IT,EU response to extreme meteorological events and their impacts: how to protect European urban areas and their cultural heritage (debate),https://www.europarl.europa.eu/doceo/document/CRE-9-2019-11-26-INT-2-289-0000_IT.html,"  Lucia Vuolo (ID).   – Signora Presidente, onorevoli colleghi, Venezia è certamente il caso più eclatante, ma potrei citare Matera, in Basilicata, e altre città campane e del Sud.
Smottamenti, frane, allagamenti, crolli di viadotti, colture andare perse e purtroppo vittime. Dal 2014 al 2018 l'Italia ha subito danni da maltempo per 8 miliardi di euro. L'Europa, attraverso il Fondo di solidarietà, ha aiutato il nostro bel paese con 740 milioni di euro. Aiuti, ma anche ritardi. Solo nel settembre 2019, dopo un anno dagli eventi calamitosi nel Nord Est italiano, la Commissione ha sbloccato 277 milioni di euro.
L'Italia però non è solo maltempo. Purtroppo è anche terremoti, come in Molise, Abruzzo, Calabria e Emilia-Romagna. Danni per 2,5 miliardi di euro. Un quadro estremamente sintetico e drammatico e che non migliorerà nel futuro. L'Italia, per il suo immane patrimonio culturale, ha bisogno più di tutti di velocità nel concedere questa tipologia di fondi. Lo abbiamo chiesto come gruppo ID e lo ribadisco personalmente qui in questa seduta plenaria. Inoltre chiedo maggiori vincoli dei fondi mirati alla manutenzione delle infrastrutture già esistenti.
"
Lucia VUOLO,2019-11-13,IT,Children rights in occasion of the 30th anniversary of the Convention of the Rights of the Child (debate),https://www.europarl.europa.eu/doceo/document/CRE-9-2019-11-13-INT-1-087-0000_IT.html,"  Lucia Vuolo (ID).   – Signora Presidente, onorevoli colleghi, il diritto alla vita, alla protezione e allo sviluppo: questi sono i cardini della Convenzione sui diritti del fanciullo. 
Da questa sede voglio rivolgermi non ai fanciulli, ma a quei genitori che pensano che uno smartphone sia la soluzione ad ogni problema. A voi chiedo di tornare a essere padri e madri: è nella famiglia che il fanciullo cresce ed è in questo contesto che il bambino impara dai gesti dei genitori e non da un gioco. 
Nell'era della cyberdipendenza e degli adescamenti minorili tramite piattaforme ludiche, pensiamo anche a come dare un supporto esclusivo e costruito sui genitori. Fermo rimanendo l'autonomia dei singoli Stati, sarebbe interessante lavorare su programmi europei mirati ai genitori e non solo agli adolescenti, oppure stimoliamo le legislazioni nazionali a essere maggiormente amiche dei padri e delle madri. 
La costante presenza di un padre e una madre è il primo tassello di una buona e corretta educazione dei nostri figli. Altro che smartphone!
"
Lucia VUOLO,2024-02-08,IT,Working conditions of teachers in the EU (debate),https://www.europarl.europa.eu/doceo/document/CRE-9-2024-02-08-INT-4-065-0000_IT.html,"  Lucia Vuolo (PPE).   – Signor Presidente, onorevoli colleghi, signora Commissaria, riguardo alle questioni poste dalla collega Montserrat, vorrei conoscere le intenzioni della Commissione europea al fine di realizzare concretamente lo spazio europeo dell'istruzione entro il 2025, anche tutelando più efficacemente il diritto alla mobilità della professione dei docenti conseguita nei vari Stati membri. Una possibilità prevista dalla direttiva 35 del 2005, ma di fatto discriminata in molti paesi, come – mi dispiace farlo notare ancora una volta – l'Italia.
A limitare seriamente il diritto alla mobilità è la recente legge 74 del 2023, che riguarda il conferimento dei contratti a tempo determinato degli insegnanti con titolo di sostegno estero. A fare gioco a tutto questo è la totale assenza di sistemi omogenei unionali di riconoscimento delle esperienze di insegnamento maturate in tutti i paesi europei.
Chiedo se non sia il caso di adottare, anche per la professione docente, il sistema di riconoscimento automatico previsto dagli articoli 10 e 21 della direttiva 36, attualmente previsto solo per alcune professioni. Le ambizioni dell'Unione europea sono condivisibili, ma cominciamo con il garantire la libertà di circolazione e di stabilimento dei lavoratori. In Italia 20 000 docenti sono discriminati. Concetti come ""equipollenza"" ed ""equivalenza dei titoli"" sono praticamente sconosciuti nella mia amata Italia.
"
