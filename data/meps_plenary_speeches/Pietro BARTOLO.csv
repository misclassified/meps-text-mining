MP,Date,Language,Title,Url,Content
Pietro BARTOLO,2023-10-04,IT,Need for a speedy adoption of the asylum and migration package (debate),https://www.europarl.europa.eu/doceo/document/CRE-9-2023-10-04-INT-3-049-0000_IT.html,"  Pietro Bartolo (S&D).   – Signor Presidente, onorevoli colleghi, sono tre anni che quest'Aula lavora alle proposte legislative contenute nel patto. Abbiamo svolto correttamente il ruolo di colegislatore, abbiamo licenziato testi frutto di compromessi tra diversi gruppi politici e ora, in dirittura d'arrivo, sento la Commissione e il Consiglio parlare di pompieri, architetti, documenti a dieci punti, accordi con paesi autocratici e rimpatri. Per che cosa abbiamo lavorato fino ad ora?
È evidente che il Consiglio resta ancora intrappolato tra stalli e ricatti, complici anche le richieste assurde di paesi, tra cui anche l'Italia, e la ricerca di un compromesso sembra essere il frutto di accordi bilaterali a danno di quella che è la visione globale del fenomeno migratorio.
Una riforma che non aggiunge niente alla situazione attuale, che non corregge le iniquità del sistema e, soprattutto, che maschera la solidarietà con politiche di rimpatrio disumane, difficilmente troverà il supporto del mio gruppo politico. Una cosa è sicura: non accetteremo nessun compromesso al ribasso.
E smettetela di menzionare Lampedusa per sostenere le vostre politiche populiste e inumane, anzi, imparate da lampedusani, che sanno fare la vera integrazione e la vera solidarietà.
"
Pietro BARTOLO,2023-10-03,IT,The 10-year commemoration since the tragedy in Lampedusa(statement by the President),https://www.europarl.europa.eu/doceo/document/CRE-9-2023-10-03-INT-2-138-0000_IT.html,"  Pietro Bartolo,  a nome del gruppo S&D. – Signora Presidente, onorevoli colleghi, dieci anni sono passati da quella terribile notte. Sento ancora le grida dei sopravvissuti e i pianti di chi aveva perso i propri cari durante la traversata e vedo ancora la lunga e interminabile fila di sacchi di cadaveri adagiati sul molo Favaloro: 368. Io ero lì, ho accolto quei corpi e li ho anche esaminati, uno per uno.
In tanti e anche io abbiamo creduto che di fronte a tanta disperazione si potesse voltare pagina e iniziare finalmente a considerare la migrazione come un fenomeno strutturale da gestire e non come un'emergenza da contrastare. Invece, da quel 3 ottobre ci separano dieci anni di indifferenza, dieci anni di assuefazione, dieci anni di rinvii e, soprattutto, dieci anni di stragi in mare.
Mentre continuiamo a parlare di frontiere da difendere, come se dovessimo fermare dei nemici o fossimo in guerra, donne, uomini e bambini continuano a morire. Ma attenzione, insieme a queste persone muoiono anche i valori fondanti dell'Unione europea, nata per difendere i diritti umani e lo Stato di diritto. Dobbiamo cambiare passo e scegliere da che parte stare. È una nostra responsabilità.
"
Pietro BARTOLO,2023-10-02,IT,Order of business,https://www.europarl.europa.eu/doceo/document/CRE-9-2023-10-02-INT-1-031-0000_IT.html,"  Pietro Bartolo,  a nome del gruppo S&D. – Signora Presidente, onorevoli colleghi, il decennale del terribile naufragio di Lampedusa sarà ricordato in Aula domani con una dichiarazione da parte della Presidente. La commemorazione e i minuti di silenzio sono certamente significativi. Tuttavia, credo che sia importante accompagnare questo momento con delle dichiarazioni da parte di tutti i gruppi politici.
A nome del mio gruppo chiedo quindi che vi sia la disponibilità di rendere questo momento non solo celebrativo, ma anche un'occasione per poter esprimere le nostre posizioni a dieci anni da questa terribile tragedia che ha segnato le nostre coscienze e che ha visto 368 morti.
"
Pietro BARTOLO,2023-09-12,IT,EU-Tunisia Agreement - aspects related to external migration policy (debate),https://www.europarl.europa.eu/doceo/document/CRE-9-2023-09-12-INT-2-087-0000_IT.html,"  Pietro Bartolo (S&D).   – Signor Presidente, onorevoli colleghi, si chiamavano Fati Dosso e Marie, una giovane mamma e la sua bambina morte di stenti, senza acqua né cibo, abbracciate nel deserto tra la Libia e la Tunisia. Venivano dalla Costa d'Avorio e avevano 30 anni lei e sei la bambina. E in quel deserto sono arrivate dopo che il Presidente Kais Saied ha aperto la ""caccia ai negri"", come è stata definita, che ha costretto centinaia di subsahariani a lasciare gli accampamenti e le case in cui vivevano per fuggire nel deserto o tentare la traversata del Mediterraneo. 
Questa è la rappresentazione visiva dell'accordo Unione europea-Tunisia. Ecco, la disumanità replicata all'ennesima potenza; ecco, la legittimazione al razzismo istituzionale, la complicità dell'Unione europea alle politiche brutali, in totale violazione delle norme e dei principi che, quantomeno sulla carta, vincolano la stessa Unione. 
I 105 milioni di euro nel quadro di questo nuovo accordo sono una ferita all'identità europea come unione di paesi garanti del rispetto dei diritti umani e dello Stato di diritto. Far finta di non vedere non ci assolve ma ci rende corresponsabili di questa tragedia umanitaria. 
"
Pietro BARTOLO,2023-07-12,IT,The need for EU action on search and rescue in the Mediterranean (debate),https://www.europarl.europa.eu/doceo/document/CRE-9-2023-07-12-INT-3-089-0000_IT.html,"  Pietro Bartolo (S&D).   – Signora Presidente, onorevoli colleghi, mettiamo in chiaro una cosa: non esistono dispersi in mare. Chi non viene tratto in salvo nell'immediatezza del naufragio è destinato a morire.
I numeri forniti dalle organizzazioni internazionali che parlano di persone scomparse sono numeri di persone morte e di cui, ogni tanto, il mare restituisce i cadaveri.
E, cara Alessandra, di quei cadaveri io ne ho ricevuti tantissimi e non mi vergogno di essere di sinistra, perché sono trent'anni che io assisto quelle persone, e non mi vergogno per nulla!
Questa risoluzione – parliamo adesso della risoluzione, perché di questo dobbiamo parlare – vuole evitare che questi numeri crescano ancora; vuole evitare altre stragi come Lampedusa, Cutro, Pylos; vuole evitare altri spari dalla Guardia costiera libica su chi prova a salvare le vite.
Questa risoluzione chiede all'Unione europea di tutelare la vita delle persone, senza delegare a paesi terzi che non rispettano i diritti umani e senza criminalizzare le ONG o chi queste vite le salva.
In una parola, chiede all'Europa di essere se stessa per evitare di naufragare, perché di questo si tratta. Questa risoluzione mette ognuno di noi di fronte alle nostre responsabilità: chi voterà contro o chi si asterrà ne risponderà alla propria coscienza e a chi giudicherà domani queste morti.
"
Pietro BARTOLO,2023-06-14,IT,"Humanitarian situation in Sudan, in particular the death of children trapped by fighting",https://www.europarl.europa.eu/doceo/document/CRE-9-2023-06-14-INT-3-406-0000_IT.html,"  Pietro Bartolo (S&D).   – Signora Presidente, onorevoli colleghi, lasciar morire i bambini sotto le bombe è disumano tanto quanto lasciarli morire di stenti e di fame. Nelle zone di conflitto sono proprio loro le vittime innocenti del delirio degli uomini. È solo che in alcune parti del mondo, come il Sudan, le guerre si consumano nella totale indifferenza e nel completo disinteresse politico e mediatico. 
Sono pochissimi i canali di informazione che ci riportano gli orrori di questa guerra e ancora meno le iniziative prese per cercare di porvi fine. Riportiamo l'attenzione su questo paese martoriato, che l'Occidente ha dominato e sfruttato in passato. Dobbiamo certamente condannare le violenze e chiedere a tutte le parti l'immediata interruzione del conflitto, ma dobbiamo soprattutto aprire canali umanitari subito per permettere a chi è in pericolo di ricevere aiuto e assistenza. Il nostro impegno può fare la differenza. Dobbiamo agire insieme per porre fine alla sofferenza nel Sudan. Nessun bambino dovrebbe morire a causa dei conflitti, nessuno.
"
Pietro BARTOLO,2023-05-11,IT,Protecting and restoring marine ecosystems for sustainable and resilient fisheries - Agreement of the IGC on Marine Biodiversity of Areas Beyond National Jurisdiction (High Seas Treaty) (debate),https://www.europarl.europa.eu/doceo/document/CRE-9-2023-05-11-INT-4-086-0000_IT.html,"  Pietro Bartolo (S&D).   – Signor Presidente, signor Commissario, onorevoli colleghi, mio padre era un pescatore, io stesso sono stato un pescatore, questo intervento lo faccio come tale. So quanto è duro e faticoso questo lavoro e quanti sacrifici nel corso della vita gli uomini e le donne che stanno in mare fanno.
Commissario, le azioni della Commissione devono essere pensate non solo per i pescatori, ma anche con i pescatori, dalla Lituania a Lampedusa. Servono regole sostenibili da ogni punto di vista, ambientale, certo!, ma anche economico e sociale.
Non possiamo colpevolizzare i pescatori, le cause della distruzione dei mari sono da ricercare altrove. Il piano d'azione non può ignorare tutto questo, colpendo indiscriminatamente migliaia di famiglie e un settore importantissimo per la nostra economia.
Sostengo la protesta dei pescatori in corso in questi giorni in tutta Europa. Continueranno a lottare per preservare le loro famiglie, in modo particolare nelle zone periferiche, come la mia terra, già fortemente penalizzata e colpita dalla crisi. Combattiamo le vere cause del male dei mari.
Lo sa, Commissario? La riduzione degli stock ittici e l'alterazione degli ambienti marini avvengono anche laddove non c'è attività di pesca. Intere barriere coralline stanno morendo, eppure in quelle barriere non si pesca. Quindi riflettiamo, facciamo le cose giuste.
"
Pietro BARTOLO,2023-05-10,IT,Externalising asylum applications and making funding to third countries conditional on the implementation of return agreements (topical debate),https://www.europarl.europa.eu/doceo/document/CRE-9-2023-05-10-INT-3-215-0000_IT.html,"  Pietro Bartolo (S&D).   – Signora Presidente, onorevoli colleghi, questo dibattito è surreale.
Ma cosa volete esternalizzare? Smettetela di inventarvi soluzioni impraticabili dal punto di vista giuridico e umanitario e ammettete chiaramente che voi, queste persone, non le volete.
Che queste persone muoiano in mare, che vengano rinchiuse nei lager, che vengano rispediti nei luoghi da quali fuggono per voi è indifferente, l'unica cosa che vi interessa è di non averle qui per poi prendervi cura di loro o, peggio ancora, per non dovere rischiare la ""sostituzione etnica"". Vergognatevi. La vostra disumanità mi disgusta.
Signora Presidente, non solo non utilizzo interamente il minuto a mia disposizione ma esco anche da quest'Aula, perché non voglio e non serve ascoltare quello che hanno ancora da dire.
"
Pietro BARTOLO,2023-04-18,IT,"The need for European solidarity in saving lives in the Mediterranean, in particular in Italy (debate)",https://www.europarl.europa.eu/doceo/document/CRE-9-2023-04-18-INT-2-371-0000_IT.html,"  Pietro Bartolo (S&D).   – Signor Presidente, colleghi, dopo trent'anni di morti in mare abbiamo forse ancora bisogno di ribadire che le vite umane vanno salvate? 
Invece di piangerli i morti, salviamole queste persone. Come? Non sicuramente respingendole, né tantomeno impedendo loro di arrivare in Europa. Se vogliamo discutere di solidarietà, parliamo di una Mare Nostrum europea, un sistema di ricerca e soccorso in mare che non sia solo sulle spalle dei paesi di primo ingresso, ma condiviso da tutti i paesi membri.
Colleghi della destra, parlo con voi, siamo seri, pensate davvero che stiamo vivendo una fase emergenziale oppure state cercando dei pretesti per annacquare le principali garanzie del sistema di asilo?
Le vostre iniziative fanno male all'Italia e anche all'Europa e la vostra demagogia trasforma in problema quello che è in realtà un'opportunità per le persone che arrivano e una ricchezza per i paesi che le accolgono.
Muri, recinzioni, CPR e criminalizzazione delle ONG altro non sono che il capro espiatorio di politiche preistoriche, come ha sostenuto il Presidente Mattarella e, aggiungo, anche disumane.
"
Pietro BARTOLO,2023-03-15,IT,Deaths at sea: a common EU response to save lives and action to ensure safe and legal pathways (debate),https://www.europarl.europa.eu/doceo/document/CRE-9-2023-03-15-INT-3-262-0000_IT.html,"  Pietro Bartolo (S&D).   – Signor Presidente, onorevoli colleghi, le immagini dei cadaveri sulla spiaggia di Cutro e di quelli che galleggiano al largo della Libia non mi danno pace. La mia mente è ritornata ai dieci anni fa, quando a Lampedusa fui tra i primi a soccorrere quelle 500 persone e a ispezionare 368 cadaveri. Ciò che è successo e che a distanza di tempo continua a succedere è il manifesto di un'Europa che non riesce a gestire il fenomeno migratorio. È una vergogna! È scandaloso! 
Non possiamo più tollerare politiche e rimpalli burocratici sulla vita delle persone. Occorre una missione di ricerca e salvataggio europeo anche per restituire umanità alla politica. Vorrei che per un momento tutti voi immaginaste quei bambini restituiti dal mare come i vostri figli, i vostri nipoti, i nostri figli, i nostri nipoti. E allora? Allora iniziamo a lavorare insieme: Parlamento, Consiglio, Commissione con la consapevolezza che tutto può essere negoziato: ma non i valori fondamentali, non la vita. 
"
Pietro BARTOLO,2023-01-18,IT,"Criminalisation of humanitarian assistance, including search and rescue (debate)",https://www.europarl.europa.eu/doceo/document/CRE-9-2023-01-18-INT-3-372-0000_IT.html,"  Pietro Bartolo (S&D).   – Signor Presidente, signora Commissaria, onorevoli colleghi, vengo da un'isola, Lampedusa, la mia isola, che vanta il mare più bello del mondo, un mare che si è trasformato in un luogo di morte e di sofferenza. 
Oltre a questo, il governo di destra sta criminalizzando, attraverso dei decreti legge, le attività di ricerca e salvataggio in mare da parte delle ONG, peggiorando ulteriormente la situazione. E non facciamoci ingannare dal titolo di questi provvedimenti: disposizioni urgenti per la gestione dei flussi migratori – questo è il titolo – nasconde misure inadeguate e pericolose, talvolta in pieno contrasto con il diritto europeo e internazionale. 
Assistere chi rischia di annegare è un obbligo giuridico e morale. Strumentalizzare quest'obbligo è vergognoso. Criminalizzare le ONG significa mettere a rischio la vita delle persone. Servono risposte comuni. Servono vie legali e sicure di accesso in Europa, non decreti che complicano le attività di soccorso in mare sulla pelle dei disperati. Servono risposte sicure. Non possiamo rimanere indifferenti di fronte a queste tragedie. Fermiamo questa mattanza, la dobbiamo fermare e non abbiamo bisogno neanche di teatrini. 
(L'oratore accetta di rispondere a un intervento ""cartellino blu"")
"
Pietro BARTOLO,2023-01-18,IT,"Criminalisation of humanitarian assistance, including search and rescue (debate)",https://www.europarl.europa.eu/doceo/document/CRE-9-2023-01-18-INT-3-374-0000_IT.html,"  Pietro Bartolo (S&D),  risposta a un intervento ""cartellino blu"". – Chi dovrebbe occuparsi? Intanto dobbiamo capire che noi abbiamo dato quasi per scontato che queste persone debbano arrivare in questo modo, e questa situazione l'avete provocata voi.
Perché se queste persone vengono in questa maniera è perché qualcuno li ha obbligati a venire in questa maniera e sono le condizioni di disagio che abbiamo noi tutti provocato in Africa. Noi li abbiamo colonizzati e schiavizzati e depredati. Ancora oggi andiamo in Africa e vediamo tutto questo disagio. E allora io dico che dovrebbe essere l'Europa a occuparsi, non le ONG, ma visto che l'Europa, grazie a voi, non ha potuto approvare quel decreto, quella risoluzione sul salvataggio in mare, e allora, ecco che dobbiamo dare a qualcuno il compito di farlo. 
"
Pietro BARTOLO,2022-11-23,IT,The need for a European solution on asylum and migration including search and rescue (debate),https://www.europarl.europa.eu/doceo/document/CRE-9-2022-11-23-INT-3-044-0000_IT.html,"  Pietro Bartolo (S&D).   – Signor Presidente, signor Commissario, nel mio paese, in Italia, continua la campagna di criminalizzazione contro le ONG impegnate in attività di soccorso e salvataggio in mare, accusate di agire come fattori di attrazione, accusate di fare il gioco degli scafisti, accusate anche quando cercano riparo in un porto sicuro. 
Questa strumentalizzazione dell'obbligo del soccorso in mare e, sottolineo, dell'obbligo giuridico e morale di prestare assistenza in mare è vergognosa e deve finire. Così come dobbiamo superare lo stallo della solidarietà su base volontaria, che non funziona, l'abbiamo visto. La politica migratoria necessita di strategie condivise e risposte comuni, come abbiamo fatto con l'Ucraina.
Non possiamo accontentarci di un piano di azione sostanzialmente incentrato sulla prevenzione della migrazione a tutti i costi. Abbiamo bisogno di aprire canali regolari di immigrazione legale, combattendo la retorica dell'invasione. Abbiamo bisogno di una riforma del sistema di asilo che venga incontro ai bisogni dei paesi di primo ingresso. Abbiamo bisogno di risposte europee che non ci rendano corresponsabili delle continue tragedie, non solo nel Mediterraneo, ma anche in tutte le altre rotte migratorie.
Abbiamo sentito qualcuno che ha detto che l'Africa è un continente con più di un miliardo di persone, ma che abbiamo scambiato per un ipermercato dove prendere tutto gratis e poi ci chiediamo perché queste persone partono. Dobbiamo renderci conto di quello che noi facciamo e le nostre responsabilità di quello che si fa in Africa. 
"
Pietro BARTOLO,2022-11-22,IT,Situation in Libya (debate),https://www.europarl.europa.eu/doceo/document/CRE-9-2022-11-22-INT-2-479-0000_IT.html,"  Pietro Bartolo (S&D).   – Signora Presidente, onorevoli colleghi, Commissione, la conosco bene la situazione in Libia, e non per sentito dire, ma perché ho toccato con mano gli orrori di chi è arrivato a Lampedusa. 
Di queste persone ho raccolto storie disperate, ho visto i segni di violenze inaudite. Corpi mutilati, scuoiati vivi addirittura, violentati, li ho visti con i miei occhi, li ho toccati, li ho curati, donne, uomini, bambini e bambine annientati, molti di loro senza vita. In Libia la vita delle persone, soprattutto quelle di colore, vale meno di zero.
Con questa risoluzione chiediamo al Consiglio e alla Commissione di prendere impegni concreti a salvaguardia dei diritti umani, di garantire attività di ricerca e soccorso lungo la rotta del Mediterraneo centrale. Chiediamo di bloccare le detenzioni arbitrarie e salvaguardare i diritti dei migranti, parliamo di persone. La Convenzione di Ginevra deve essere firmata e ratificata subito.
L'Unione c'è se ci sono i diritti. Memorandum come quello rinnovato dall'Italia non hanno motivo di esistere e di conseguenza non possono essere ammessi. Nessuna impunità per chi non rispetta i diritti umani.
"
Pietro BARTOLO,2022-11-10,IT,"Racial justice, non-discrimination and anti-racism in the EU (debate)",https://www.europarl.europa.eu/doceo/document/CRE-9-2022-11-10-INT-2-031-0000_IT.html,"  Pietro Bartolo (S&D).   – Signor Presidente, onorevoli colleghi, signora Commissaria, da qualche giorno la voce dell'odio contro i migranti si è arricchita di nuovi vocaboli: ""sbarchi selettivi"" e ""carico residuale"". Non in riferimento a merci difettose o carne avariata da rispedire al mittente ma per definire i naufraghi, persone a cui veniva vietato di sbarcare in un porto sicuro.
Parole odiose, che assumono un significato ancora più grave se pronunciate da un ministro della Repubblica italiana. Parole che incitano all'odio e alla discriminazione, che contribuiscono a consolidare il razzismo strutturale e istituzionalizzato.
L'Europa è a un bivio. Se vogliamo prendere la strada dei valori e dell'uguaglianza, allora dobbiamo condannare, senza se e senza ma, tutti i comportamenti discriminatori e radicati anche all'interno delle istituzioni e dare seguito a questa risoluzione, e ringrazio la collega Incir, che traccia un binario su cui procedere, un percorso fatto di cultura e politica, formazione e diritto, perché le razze non esistono. Esiste solo il genere umano.
"
Pietro BARTOLO,2022-10-18,IT,Impact of Russian invasion of Ukraine on migration flows to the EU (debate),https://www.europarl.europa.eu/doceo/document/CRE-9-2022-10-18-INT-2-412-0000_IT.html,"  Pietro Bartolo (S&D).   – Signor Presidente, signora Commissaria, onorevoli colleghi, gli orrori di questa guerra continuano sotto gli occhi assuefatti di molti di noi e con il beneplacito di gran parte della comunità internazionale.
I bombardamenti si moltiplicano, le vittime civili aumentano, chi può lascia tutto e fugge, alimentando i flussi verso l'Europa, che questa volta accoglie, che attiva una direttiva e che si mostra solidale, ma che purtroppo fallisce nell'opportunità di creare una riforma sistemica delle politiche di immigrazione e asilo.
E allora chiedo alla Commissione: saremo in grado, in un futuro che ritengo molto prossimo, di far valere anche i diritti di quei cittadini di tante parti dell'Asia e dell'Africa che dipendono dalla Russia e dall'Ucraina per il loro fabbisogno alimentare? Consentiremo loro di bussare alle nostre porte, così come abbiamo fatto con i cittadini ucraini oppure li considereremo vittime della strumentalizzazione o, peggio ancora, li respingeremo come nemici, magari anche con la complicità di qualche agenzia europea?
"
Pietro BARTOLO,2022-10-03,IT,Statements by the President,https://www.europarl.europa.eu/doceo/document/CRE-9-2022-10-03-INT-1-009-0000_IT.html,"  Pietro Bartolo (S&D).   – Signora Presidente, onorevoli colleghi, nove anni sono passati da quella terribile notte. Da allora, i pianti, le voci, lo strazio e il silenzio dei sopravvissuti mi perseguitano, perché io ero lì, a Lampedusa, a soccorrere i vivi e a contare i morti. 
Oggi rendiamo omaggio non solo alle 368 persone che hanno perso la vita di fronte alla mia isola, quella notte, inghiottite dal mare nel loro disperato tentativo di cercare una vita in Europa, ma anche alle altre 22 000 persone che da allora hanno avuto la stessa terribile fine. 
Questo è un anniversario che ci riguarda tutti. Possiamo fermare questo massacro solo in un modo: con un cambiamento radicale della politica di immigrazione e accoglienza. Facciamolo insieme, in nome dell'essere umano, e che il 3 ottobre diventi la Giornata europea di tutte le vittime del mare. Grazie Presidente e grazie a tutti voi.
"
Pietro BARTOLO,2022-09-14,IT,Existence of a clear risk of a serious breach by Hungary of the values on which the Union is founded (debate),https://www.europarl.europa.eu/doceo/document/CRE-9-2022-09-14-INT-3-207-0000_IT.html,"  Pietro Bartolo (S&D).   – Signor Presidente, onorevoli colleghi, non mi soffermo sulla lunga lista di presunte violazioni. Chi mi ha preceduto ha illustrato bene la situazione drammatica in cui vivono milioni di cittadini ungheresi vittime del regime autocratico di Orbán, un regime che mina nel profondo le istituzioni e finisce inevitabilmente per pregiudicare i diritti e le libertà fondamentali di tutti i cittadini europei. 
Sì, perché queste violazioni oltrepassano i confini ungheresi: si ripercuotono sugli altri Stati membri e sulla loro fiducia reciproca e minano la stessa tenuta dell'Unione. Quattro anni fa il Parlamento europeo ha avuto la lungimiranza di avviare la procedura prevista dall'articolo 7. Eppure da allora nulla è cambiato: anzi alcune tendenze sono addirittura peggiorate.
Quanto dobbiamo ancora aspettare affinché la Commissione e Consiglio si avvalgono appieno degli strumenti disponibili per difendere i nostri valori comuni? L'inazione della Commissione e l'immobilismo del Consiglio sono ingiustificati, non possiamo tollerare ulteriori ritardi e, soprattutto, non vogliamo essere complici dello sgretolamento dei valori fondanti dell'Unione europea. Perché di questo si tratta.
"
Pietro BARTOLO,2022-04-06,IT,Violations of right to seek asylum and non-refoulement in the EU Member States (debate),https://www.europarl.europa.eu/doceo/document/CRE-9-2022-04-06-INT-3-279-0000_IT.html,"  Pietro Bartolo (S&D).   – Signora Presidente, onorevoli colleghi, l'Unione europea sta dando prova di grande solidarietà in un momento in cui una guerra atroce si combatte a pochi chilometri dai nostri confini.
Paesi tradizionalmente ostili all'accoglienza hanno aperto le loro porte ai cittadini ucraini ma continuano a tenerle chiuse ai tanti afghani, iracheni, siriani che si vedono negati il loro diritto all'asilo e all'accoglienza. Stiamo parlando di persone che scappano anch'esse da una guerra. 
Non sono forse tutte le guerre uguali? Non sono forse i richiedenti asilo tutti uguali? Sono persone: donne, uomini e bambini. Mi rifiuto di pensare che nella nostra Unione si possano fare distinzioni di etnia, religione o cultura e, su questa base, violare l'obbligo del non respingimento.
Ricordiamoci che prima che un dovere morale, quello dell'accoglienza dei profughi è un obbligo di diritto internazionale, previsto dagli accordi internazionali, previsto dalla Convenzione di Ginevra. Per questo è indispensabile che la Commissione vigili perché a tutti venga data la possibilità di chiedere asilo nell'Unione europea.
(L'oratore accetta di rispondere a una domanda ""cartellino blu"")
"
Pietro BARTOLO,2022-04-06,IT,Violations of right to seek asylum and non-refoulement in the EU Member States (debate),https://www.europarl.europa.eu/doceo/document/CRE-9-2022-04-06-INT-3-281-0000_IT.html,"  Pietro Bartolo (S&D),  risposta a una domanda ""cartellino blu"". – Rispondo velocemente a questa domanda. Io penso che abbiano diritto quelli che si presentano alle nostre porte, che bussano e a cui non si consente neanche di fare una domanda d'asilo.
Allora consentiamogli di fare una domanda d'asilo, cosa che viene vietata. E l'ho visto con i miei occhi perché, caro collega, io sono stato sia ai confini con la Bielorussia, io sono stato in Croazia e vengo da Lampedusa, dove sono stato trent'anni a vedere tutto quello che succede e le posso garantire che spesso non si consente neanche di fare una domanda d'asilo a quelle persone che ne hanno diritto, anche se io, ovviamente, sono del parere che tutti ne abbiano diritto, anche quelli che vengono clandestinamente. E perché vengono clandestinamente? Perché noi non gli consentiamo di arrivare attraverso i canali regolari, attraverso quelli che sono i corridoi umanitari e facciamo tutt'altro che accoglierli.
Lo abbiamo visto anche in Bielorussia e in Polonia, che oggi, grazie a Dio, ha aperto le porte e gliene siamo grati. Ma abbiamo visto anche persone respinte con gli idranti: questo non se lo deve dimenticare!
"
Pietro BARTOLO,2022-03-08,IT,The deterioration of the situation of refugees as a consequence of the Russian aggression against Ukraine (debate),https://www.europarl.europa.eu/doceo/document/CRE-9-2022-03-08-INT-2-184-0000_IT.html,"  Pietro Bartolo (S&D).   – Signor Presidente, onorevoli colleghi, non eravamo pronti a un nuovo conflitto alle porte di casa nostra, non eravamo preparati ad affrontare le conseguenze di un'aggressione brutale, gli attacchi indiscriminati nei confronti di civili, inclusi bambini, tanti bambini. Non eravamo preparati nemmeno ad accogliere milioni di persone in fuga. Ma questa volta, almeno, l'Unione sta dando prova di unità e solidarietà.
Paesi tradizionalmente contrari all'accoglienza oggi hanno aperto le proprie porte. Quello che vorrei è che non ci fossero discriminazioni e che quelle porte rimanessero aperte per chiunque chieda protezione. Questo è il momento di una svolta, partiamo da questa unità che siamo riusciti a creare per riformare finalmente il nostro sistema di asilo, per creare un sistema in grado di resistere anche alle crisi presenti e future.
Oggi proprio quei paesi che fino a ieri non volevano accogliere chiedono solidarietà ed è giusto che la ricevano, perché le responsabilità devono essere condivise. E riprendo le parole della commissaria Johansson, che ribadisco: siamo tutti, e dico tutti, bianchi, neri gialli, cristiani e musulmani, siamo tutti esseri umani, da qualsiasi parte del mondo essi provengono.
"
Pietro BARTOLO,2021-12-15,IT,The proposed Council decision on provisional emergency measures for the external border with Belarus based on article 78(3) TFEU (continuation of debate),https://www.europarl.europa.eu/doceo/document/CRE-9-2021-12-15-INT-3-285-0000_IT.html,"  Pietro Bartolo (S&D).   – Signor Presidente, signor Vicepresidente Schinas, onorevoli colleghi, la disperazione di queste persone intrappolate come animali al confine con la Bielorussia l'ho vista con i miei occhi, poche settimane fa assieme ai miei colleghi Benifei e Majorino siamo stati là. Così come abbiamo assistito a episodi di violenza ad opera delle autorità polacche.
Mi aspettavo parole di condanna nei confronti di Stati membri che respingono, maltrattano e negano i diritti a queste persone. Invece, solo parole di sostegno incondizionato verso questi Stati che, di fronte alla minaccia bielorussa, stanno deplorevolmente usando le persone come strumenti del loro gioco politico.
L'attivazione dell'articolo 78.3 e misure che danneggiano ulteriormente persone inermi mettono a rischio l'accesso alla protezione internazionale e appalesano le nostre debolezze e la nostra paura nei confronti dei migranti e richiedenti asilo.
La Commissione prenda coraggio e assuma davvero il ruolo di difensore dei trattati a favore della solidarietà. Agisca in difesa della Carta dei diritti che oggi viene costantemente calpestata. Agisca finalmente in difesa delle persone, carissimo Presidente, persone, non nemici. Non sono dei nemici, sono delle persone, i nemici sono altri.
"
Pietro BARTOLO,2021-11-23,IT,Legal migration policy and law (debate),https://www.europarl.europa.eu/doceo/document/CRE-9-2021-11-23-INT-2-209-0000_IT.html,"  Pietro Bartolo (S&D).   – Signor Presidente, onorevoli colleghi, con questa relazione il Parlamento darà finalmente un segnale importante. Si può adottare un approccio alla migrazione diverso, un approccio lungimirante volto a massimizzare i benefici di questo fenomeno e non, come al solito, volto al contrasto.
Poniamo le basi per una gestione sicura e ordinata della migrazione, creando canali legali per coloro che cercano lavoro nell'Unione europea e togliamo così le persone dalle mani dei trafficanti e sfruttatori.
Non limitiamoci però ai lavoratori altamente qualificati. La pandemia ha mostrato con forza che i lavoratori stranieri danno un contributo essenziale alla nostra economia in settori chiave e che c'è un'altissima domanda di manodopera anche nei settori meno specializzati.
Siamo un continente che invecchia, che ha bisogno di giovani e che può crescere non solo dal punto di vista economico ma anche sociale grazie all'emigrazione lavorativa. Ricordiamoci però di mettere sempre al centro i diritti delle persone, che devono essere tutelate da qualsiasi forma di sfruttamento.
"
Pietro BARTOLO,2021-11-10,IT,"The escalating humanitarian crisis on the EU-Belarusian border, in particular in Poland (debate)",https://www.europarl.europa.eu/doceo/document/CRE-9-2021-11-10-INT-1-075-0000_IT.html,"  Pietro Bartolo (S&D).   – Signor Presidente, onorevoli colleghi, parto dal presupposto che l'azione di Lukashenko ovviamente è da condannare senza se e senza ma.
Il presidente Charles Michel ha annunciato l'apertura di una discussione sul finanziamento di barriere fisiche contro i migranti: ma di cosa dobbiamo discutere? Stiamo parlando di azioni immorali, prima che illegali.
Continuano a parlare di guerra ibrida contro l'Unione europea: per me è chiarissimo che le persone non devono essere strumentalizzate, ma non facciamo assolutamente il loro gioco! Mettiamo al primo posto il rispetto delle persone: si tratta di esseri umani e non di nemici da cui difenderci; stiamo parlando di persone che vengono respinte in maniera violenta e brutale; persone ammassate ai nostri confini, abbandonate al freddo senza cibo e senza cure; persone a cui non viene permesso di fare una domanda d'asilo.
Non ho altre parole se non una sola: vergogna! Vergogna!
Sono stati schierati 15 000 poliziotti contro persone innocenti, inermi e disarmate. Neanche fossimo in guerra! Smettetela di parlare di guerra, parliamo di emergenza umanitaria e rendiamoci degni dei valori fondanti di questa Unione: un'Unione senza muri, un'Unione dei diritti, un'Unione senza odio!
"
Pietro BARTOLO,2021-10-20,IT,Pushbacks at the EU's external border (debate),https://www.europarl.europa.eu/doceo/document/CRE-9-2021-10-20-INT-3-351-0000_IT.html,"  Pietro Bartolo (S&D).   – Signora Presidente, signora Commissaria, onorevoli colleghi, nei primi nove mesi dell'anno più di diecimila persone sono rimaste vittime dei respingimenti, tra questi tanti minori. Respingimenti violenti, effettuati con le botte e le percosse, le abbiamo viste le foto di queste violenze, li abbiamo sentiti i racconti dei migranti.
Ed è questa violenza che alcuni governi vogliono legalizzare. Stiamo parlando di serie violazioni del principio di non respingimento e dei diritti fondamentali. Stiamo parlando di esseri umani picchiati e rimandati indietro senza concedere loro il diritto di chiedere asilo. Il viceministro polacco non ha avuto vergogna di ammettere che i minori vengono respinti al confine. Cosa dobbiamo indagare ancora? Dodici ministri non hanno avuto vergogna di chiedere all'Unione di alzare muri, muri che, lo sappiamo, non serviranno a fermare le persone, ma a farci vergognare per averci pensato.
Eppure basterebbe poco: solidarietà interna e il rispetto delle persone. Chiedo alla Commissione di monitorare la situazione e agire in quanto guardiana dei trattati. Serve inoltre un meccanismo di monitoraggio indipendente ai nostri confini, come il mio gruppo ha chiesto nella lettera inviata oggi alla Presidente von der Leyen. Bisogna agire immediatamente.
"
Pietro BARTOLO,2021-07-07,IT,Conclusions of the European Council meeting of 24-25 June 2021 (debate),https://www.europarl.europa.eu/doceo/document/CRE-9-2021-07-07-INT-3-056-0000_IT.html,"  Pietro Bartolo (S&D).   – Signora Presidente, onorevoli colleghi, la settimana scorsa abbiamo letto dell'ennesimo naufragio nel Mediterraneo. Qualche giorno dopo, la guardia costiera libica ha speronato un gommone carico di disperati e poi gli ha sparato. Sì, avete sentito bene, gli ha sparato e le armi gliele forniamo noi, purtroppo.
Leggeremo di altre morti, di altri naufragi e di altre violenze in questa lunga estate. Presidente von der Leyen e Presidente Michel, vogliamo renderci complici di queste azioni sulle spalle di persone innocenti? L'Unione europea interverrà o si volterà da un'altra parte, ancora una volta? Attiveremo una missione di ricerca e soccorso in mare oppure lasceremo che anneghino lontano da quest'Aula e dalle nostre vite? Ogni morto annegato, ogni persona vittima della violenza ai nostri confini è un mattone in più sul muro della nostra vergogna.
Signori, noi abbiamo davanti una scelta: possiamo provare a salvare queste persone oppure lasciare affogare la nostra Europa in un mare di vergogna. Pensiamoci adesso perché domani non avremo diritto di versare lacrime o dire che questa tragedia era inevitabile. 
"
Pietro BARTOLO,2021-06-08,IT,Climate-resilient EU fisheries and aquaculture (debate),https://www.europarl.europa.eu/doceo/document/CRE-9-2021-06-08-INT-2-357-0000_IT.html,"  Pietro Bartolo (S&D).   – Signora Presidente, onorevoli colleghi, quello dei cambiamenti climatici rappresenta il più grande pericolo per la sopravvivenza del nostro settore ittico. Fenomeni come il surriscaldamento o l'acidificazione delle acque, molto più che le attività di pesca, rischiano di mettere in ginocchio la redditività di un settore che costituisce la struttura portante di intere comunità costiere nel Mediterraneo. 
È evidente che il problema in ultima analisi è un problema sociale e in quanto tale va affrontato con risposte specifiche indirizzate al sostegno, al reddito e al diritto al lavoro. Risposte tanto forti quanto quelle che la Commissione vuole mettere in campo per preservare l'ambiente e le risorse marine. 
A questo proposito, signor Commissario, come intende la Commissione far fronte al possibile tracollo del nostro settore ittico di fronte alle sfide poste dai cambiamenti climatici? Quali misure legislative intende proporre al riguardo per sostenere il reddito e l'attività di pesca del nostro settore ittico?
"
Pietro BARTOLO,2021-05-18,IT,Recent deaths in the Mediterranean and search and rescue at sea (debate),https://www.europarl.europa.eu/doceo/document/CRE-9-2021-05-18-INT-2-103-0000_IT.html,"  Pietro Bartolo (S&D).   – Signora Presidente, signora Commissaria, onorevoli colleghi, ad ogni nuova tragedia nel Mediterraneo fa seguito questo ridicolo rito del dolore: ci sarà una nuova Norimberga ma, a differenza del passato, oggi sappiamo tutto.
Io non ci sto. Se non siamo in grado di affrontare questo fenomeno, allora risparmiamoci questa politica ipocrita. A cosa servono le istituzioni e i luoghi della rappresentanza politica e democratica se non a gestire fenomeni epocali come questo?
Parliamoci chiaro: qui dentro e fuori da qui c'è chi finge pietà e chi ragiona con cinismo. Ci sono Stati membri che ci tengono le mani legate e impediscono una riforma radicale del regolamento di Dublino, di istituire una missione navale di soccorso in mare, di creare canali di accesso sicuro in Europa per evitare altre stragi nel Mediterraneo.
A Lampedusa, la mia isola, ho guardato negli occhi tanti giovani e bambini mentre scendevano dalle barche fatiscenti, persone che ce l'avevano fatta senza annegare. E noi stiamo qui ancora a parlare, ma di che cosa parliamo?
"
Pietro BARTOLO,2021-03-11,IT,Situation in eastern Democratic Republic of Congo and the assassination of the Italian Ambassador Luca Attanasio and his entourage,https://www.europarl.europa.eu/doceo/document/CRE-9-2021-03-11-INT-4-119-0000_IT.html,"  Pietro Bartolo (S&D).   – Signora Presidente, onorevoli colleghi, oggi siamo noi, l'Italia, a pagare il tributo più alto con la barbara uccisione dell'ambasciatore Luca Attanasio e del carabiniere Vittorio Iacovacci, ma prima di noi lo stesso dramma lo hanno vissuto tante altre persone che hanno dato la vita per il bene del paese.
Soprattutto non dimentichiamoci delle migliaia di donne, uomini e bambini massacrati ogni giorno in una delle zone più ricche di risorse naturali del mondo. Vittime innocenti di una guerra per lo sfruttamento selvaggio delle risorse dalle quali la popolazione congolese non ha mai tratto nessun giovamento.
In Congo parole come pace, salute e istruzione sono un privilegio per pochissimi. L'ambasciatore Attanasio conosceva bene le origini dell'instabilità congolese, era cosciente della pericolosità del proprio lavoro ma sapeva anche che quella che stava portando avanti era una missione, mettendo al servizio del popolo congolese la pace e il diritto.
E noi abbiamo il dovere di seguire il suo esempio, è necessario fare luce sulla barbara uccisione, chiedendo giustizia per questo eccidio efferato, mettendo fine all'impunità di chi si macchia di tali crimini e soprattutto contribuendo alla stabilità del Congo che, come disse lo stesso ambasciatore Attanasio, ""è una nazione assetata di pace, dopo tre guerre durate un ventennio.""
Lasciatemi infine esprimere le mie più sentite condoglianze ai familiari delle vittime, al corpo diplomatico e all'Arma dei Carabinieri.
"
Pietro BARTOLO,2021-01-19,IT,Humanitarian situation of refugees and migrants at the EU's external borders (debate),https://www.europarl.europa.eu/doceo/document/CRE-9-2021-01-19-INT-2-147-0000_IT.html,"  Pietro Bartolo (S&D).   – Signora Presidente, onorevoli colleghi, signora Commissaria, sono di ieri le immagini dell'arrivo dei mezzi della Croce Rossa italiana in Bosnia. Hanno portato coperte e generi alimentari per alleviare le sofferenze di migliaia di persone costrette a dormire per terra, sulla neve, e a fare la fila per un pezzo di pane e del cibo in scatola. Noi lo osserviamo seduti al caldo, nelle nostre comode poltrone. Non ci vergogniamo? 
Come osiamo lavarci la coscienza e pensare di assolvere alle nostre responsabilità inviando solo altro denaro? Non possiamo trasformare la Bosnia in una zona cuscinetto dove lasciare intrappolate migliaia di persone. 
Non possiamo chiudere gli occhi davanti ai respingimenti alle frontiere e alle riammissioni a catena che impediscono l'accesso alla protezione internazionale. Non possiamo permettere che un'agenzia europea come Frontex diventi complice di un'azione illegale, illecita.
Questa non è la solidarietà che vogliamo. 
Gli Stati membri si impegnino a ricollocare queste persone. Lo facciano subito, prima che sia troppo tardi. La Commissione assicuri un pieno rispetto dei diritti, che sono gli stessi sia nell'Unione europea sia ai confini.
"
Pietro BARTOLO,2020-09-17,IT,The need for an immediate and humanitarian EU response to the current situation in the refugee camp in Moria (debate),https://www.europarl.europa.eu/doceo/document/CRE-9-2020-09-17-INT-4-093-0000_IT.html,"  Pietro Bartolo (S&D).   – Signor Presidente, onorevoli colleghi, lo avete visto il campo bruciato di Moria? Una bimba in fuga ha chiesto al padre: ""Vero che moriremo?"" Cosa mai può rispondere un padre? Cosa volete che risponda un padre? Ma noi sì che dobbiamo rispondere, con durezza estrema.
Lo spettacolo triste che l'Europa sta offrendo è inaccettabile: uno spettacolo triste! Un imperativo morale e politico ci obbliga a chiedere, ora e subito, l'evacuazione immediata del campo e l'accelerazione del ricollocamento dalle isole verso gli Stati membri, in particolare i minori, più vulnerabili. 
Bene che la Merkel si impegni ad accogliere 2750 persone dalle isole: ma serve una modifica del sistema d'asilo. Parliamoci chiaro: alla vigilia del patto sulla migrazione della Commissione, dico ai governi che qui si gioca la credibilità delle istituzioni. Vanno cambiate le regole: serve un meccanismo di solidarietà obbligatoria che preveda la ricollocazione automatica e sanzioni per chi non lo rispetta. Non serve costruire nuovi campi, non serve! Servono invece riforme strutturali, e servono ora, non fra decenni.
"
Pietro BARTOLO,2020-03-10,IT,Migration situation at the Greek-Turkish border and the EU's common response to it (debate),https://www.europarl.europa.eu/doceo/document/CRE-9-2020-03-10-INT-2-218-0000_IT.html,"  Pietro Bartolo (S&D).   – Signor Presidente, onorevoli colleghi, mi rivolgo a quest'Aula in una situazione che non è quella consueta, ovviamente.
L'Europa sta vivendo un momento difficile, ma dobbiamo continuare a lavorare e dobbiamo farlo anche per coloro che si trovano al confine tra la Turchia e la Grecia e per coloro che sono da mesi, a volte anche addirittura da anni, intrappolati nelle isole greche.
È stato l'egoismo dei nostri Stati membri a causare tutta questa sofferenza, a portare bambini a gesti di autolesionismo e addirittura al suicidio. Servono misure di solidarietà immediata nei confronti di coloro che si trovano bloccati lì.
Non abbiamo bisogno di difendere le nostre frontiere ma dobbiamo invece stabilire un meccanismo di ricollocamento di emergenza, prima di tutto dei minori non accompagnati. Non è pensabile lasciare dei bambini in quelle condizioni!
Dobbiamo essere vicini alla Grecia, certo! Ma dobbiamo anche chiedere in modo chiaro e senza ambiguità che il governo greco ristabilisca il pieno rispetto dei diritti umani ai suoi confini, perché le immagini dei giorni scorsi mi hanno fatto vergognare come essere umano prima e come europeo poi.
"
Pietro BARTOLO,2020-02-11,IT,Conclusion of the EU-Viet Nam Free Trade Agreement - Conclusion of the EU-Viet Nam Free Trade Agreement (Resolution) - EU-Viet Nam Investment Protection Agreement - EU-Viet Nam Investment Protection Agreement (Resolution) (debate),https://www.europarl.europa.eu/doceo/document/CRE-9-2020-02-11-INT-2-077-0000_IT.html,"  Pietro Bartolo,  relatore per parere della commissione per la pesca. – Signora Presidente, onorevoli colleghi, l'accordo di libero scambio con il Vietnam prevede un capitolo che include l'importante commercio di prodotti ittici già esistenti tra i due partner. Assieme ai colleghi della commissione per la pesca abbiamo lavorato ad un parere che non si limitasse a un'accettazione passiva dell'accordo ma che potesse contribuire al dibattito parlamentare, alzando l'asticella e fissando priorità ben precise.
Il Vietnam ha senza dubbio compiuto sforzi significativi per allineare il proprio settore ittico ai nostri standard e ha dimostrato di volere continuare anche in futuro a lavorare per migliorare la situazione esistente. Al contempo non si possono negare le numerose lacune che ancora persistono, in particolar modo in materia di pesca illegale. Proprio per questo in commissione per la pesca abbiamo chiesto che la Commissione europea rimanga vigile e attenta per assicurarsi che il Vietnam continui negli sforzi già intrapresi e che al contempo utilizzi tutti i mezzi a sua disposizione, incluso il cartellino rosso nel caso il Vietnam non dovesse adempiere alle condizioni di sviluppo sostenibile concordate con l'Unione europea. 
"
Pietro BARTOLO,2020-01-29,IT,"Urgent humanitarian situation on Greek Islands, especially of children - ensuring protection, relocation and family reunification (debate)",https://www.europarl.europa.eu/doceo/document/CRE-9-2020-01-29-INT-1-350-0000_IT.html,"  Pietro Bartolo (S&D).   – Signora Presidente, onorevoli colleghi, sono anni che parliamo della situazione delle isole greche senza che nulla cambi. Più di 42 000 persone intrappolate, 8 800 minori, di cui più di 1 800 non accompagnati, molti abbandonati e senza protezione. 
Ma come può l'Europa dei diritti accettare che delle persone vivano in condizioni disumane? Come possiamo permettere che il governo greco con la nuova legge indebolisca le tutele e l'accesso all'asilo ed estenda l'uso della detenzione? La Commissione deve fare pressione sul governo per rafforzare le tutele legali e l'accesso ai servizi sanitari e ai tutori per i minori.
Si parla di chiudere i campi e creare dei centri chiusi nelle isole dove trasferire i richiedenti. Ma perché trasferirli nuovamente in centri inadeguati? Dovremmo invece trasferirli con urgenza sulla terraferma e promuovere i ricollocamenti, specialmente per i minori. Nel lungo periodo, poi, non abbiamo bisogno di soluzioni di fantasia, l'unica risposta è un sistema di ricollocamento automatico obbligatorio. Svegliamoci! Stiamo parlando di persone, di esseri umani e non di merce da stoccare. 
"
Pietro BARTOLO,2019-11-27,IT,On-going negotiations for a new EU-ACP Partnership Agreement (debate),https://www.europarl.europa.eu/doceo/document/CRE-9-2019-11-27-INT-3-393-0000_IT.html,"  Pietro Bartolo (S&D).   – Signora Presidente, onorevoli colleghi, sono ancora tanti i quesiti che restano aperti sui negoziati per un nuovo accordo di partenariato tra l'Europa e il gruppo dei paesi ACP. Crescita sostenibile e riduzione della povertà, Stato di diritto e democrazia, sviluppo economico e culturale, gestione dei flussi migratori e cambiamenti climatici: ecco i temi cruciali da rilanciare nell'ambito di una cooperazione rafforzata congiunta dopo il 2020.
L'accordo di Cotonou ci ha consentito di intraprendere le vie del dialogo e della cooperazione e in questi anni i risultati raggiunti sono stati importanti, ma siamo sinceri, non sono significativi. Siamo ancora distanti anni luce dagli obiettivi della riduzione e dell'eliminazione della povertà, nonché dell'integrazione dei paesi ACP nell'economia mondiale.
Continuiamo quindi nel nostro percorso di dialogo parlamentare aperto, democratico e globale e non perdiamo mai di vista il rispetto dei diritti umani e dei principi democratici e dello Stato di diritto, che devono rimanere alla base della nostra cooperazione.
"
Pietro BARTOLO,2019-11-14,IT,"Situation of migrants in Bosnia, in particular in Bihać (debate)",https://www.europarl.europa.eu/doceo/document/CRE-9-2019-11-14-INT-2-028-0000_IT.html,"  Pietro Bartolo (S&D).   – Signor Presidente, onorevoli colleghi, quello che sta accadendo in Bosnia ed Erzegovina, a un passo dai nostri confini, in un paese che ad oggi ha ricevuto 38 milioni di euro per la gestione dell'immigrazione, è assolutamente inaccettabile. 
A Bihać i migranti in transito sono vittime di violenze, discriminazioni e abusi, nessuno dei campi è in buone condizioni, ma il campo di Vučjak è semplicemente disumano. Stiamo parlando di un campo creato dalle autorità cittadine in mezzo alla foresta, dove prima c'era una discarica, non c'è luce né acqua corrente, le condizioni igienico-sanitarie sono pessime e le persone sono in costante rischio per la vicinanza ai campi minati e alle riserve di gas metano. 
Non possiamo semplicemente ignorare questa situazione. La Commissione europea sta monitorando l'uso dei fondi concessi alla Bosnia? Farete pressioni sulle autorità bosniache per chiedere la chiusura del campo di Vučjak? Campo che non dovrebbe neanche esistere. E cosa intendete fare in risposta ai respingimenti della Croazia verso la Bosnia, che non fanno altro che peggiorare la situazione di Bihać?
Io comprendo gli sforzi che sta facendo la Commissione, ma sicuramente la Commissione può fare di più e deve fare di più. D'altronde, ricordo a qualcuno che stiamo parlando di esseri umani, donne, uomini, bambini e abbiamo il dovere di intervenire urgentemente, anche in vista dell'inverno che sarà sicuramente molto duro. 
(L’oratore accetta di rispondere a una domanda “cartellino blu”, articolo 171, paragrafo 8, del regolamento)
"
Pietro BARTOLO,2019-11-14,IT,"Situation of migrants in Bosnia, in particular in Bihać (debate)",https://www.europarl.europa.eu/doceo/document/CRE-9-2019-11-14-INT-2-030-0000_IT.html,"  Pietro Bartolo (S&D),  Risposta a una domanda ""cartellino blu"". – Rispondo anche in meno di trenta secondi. 
Come è stato detto dai colleghi, abbiamo delle prove sicuramente inconfutabili che provengono dalle varie associazioni che si trovano presenti in quella zona. Quindi, io credo di non dire il falso, ma sicuramente capisco anche gli sforzi che sta facendo la Bosnia, ma capisco pure che ci sono delle violazioni palesi dei diritti umani in quella regione. 
"
Pietro BARTOLO,2019-10-23,IT,Search and rescue in the Mediterranean (debate),https://www.europarl.europa.eu/doceo/document/CRE-9-2019-10-23-INT-3-385-0000_IT.html,"  Pietro Bartolo (S&D).   – Signora Presidente, onorevoli colleghi, vorrei ringraziare il collega López Aguilar per l'eccellente lavoro svolto. 
La risoluzione votata lunedì in commissione LIBE vuole dare un messaggio chiaro alla Commissione e agli Stati membri. Non possiamo andare avanti con la politica dei porti chiusi e mettere a rischio la vita delle persone in mare. Abbiamo il dovere, prima legale e poi morale, di agire.
Le misure ad hoc finora adottate non sono sufficienti e adeguate, e lo abbiamo visto anche la settimana scorsa con l'ultimo naufragio al largo di Lampedusa. Quante persone ancora devono morire perché gli Stati membri decidano di assumersi le responsabilità? Abbiamo bisogno di risposte immediate, europee e permanenti. Serve un approccio sostenibile e affidabile per la ricerca e soccorso in mare, come chiediamo con questa proposta. 
Chiediamo linee guida che chiariscano una volta per tutte che coloro che offrono genuina assistenza umanitaria non devono essere criminalizzati. Non possiamo continuare a puntare il dito contro coloro che per anni hanno salvato vite, coprendo i vergognosi egoismi degli Stati membri, gli stessi che hanno cercato di scaricare le proprie responsabilità a paesi come la Libia, dove i migranti diventano vittime di ogni tipo di violenza. 
Spero che domani questo testo che propone misure concrete e umane possa essere votato a larga maggioranza in quest'Aula. Votare contro significa rendersi corresponsabili delle tragedie del Mediterraneo e non solo, e chi si sciacqua la bocca dicendo che con i provvedimenti presi e i porti chiusi oppure con accordi con la Libia ha salvato tante persone ed il traffico è diminuito dell'80 %, ci deve spiegare che fine fa questo 80%, che fine fa in quei lager, in quei – diciamo – campi di concentramento. 
"
Pietro BARTOLO,2019-10-23,IT,"The situation in Iraq, in particular the violent suppression of young people’s and students' protests (debate)",https://www.europarl.europa.eu/doceo/document/CRE-9-2019-10-23-INT-3-501-0000_IT.html,"  Pietro Bartolo (S&D).   – Signor Presidente, onorevoli colleghi, a Baghdad e nelle zone adiacenti si contano ormai a centinaia i morti e a migliaia i feriti nell'ambito della spirale di violenza che attraversa il paese da diverse settimane. 
Questi fenomeni di violenza, è bene sottolinearlo, non vengono dal nulla, ma sono frutto di problemi di natura socioeconomica altrettanto grave, che ormai da anni flagellano un paese che da tempo cerca di uscire da una guerra che lo ha messo in ginocchio.
Il malcontento che porta migliaia di giovani studenti e cittadini comuni a riversarsi nelle piazze delle principali città irachene è il frutto di una corruzione ormai dilagante, che ostacola lo sviluppo e impedisce la modernizzazione del paese. Tutto ciò è legato a un tasso di disoccupazione giovanile allarmante e all'aumento del costo della vita e della carenza di servizi essenziali e crea i presupposti perfetti per l'esplosione di un nuovo conflitto sociale. 
In questo contesto il diritto a protestare pacificamente deve essere riconosciuto. Il governo iracheno deve garantire la libertà di espressione e, anche in caso di protesta, le forze di sicurezza devono agire nel massimo rispetto della vita e dei diritti umani. 
L'Unione europea deve condannare ogni forma di violenza e rimanere vigile sugli sviluppi futuri dell'area. Dobbiamo continuare a lavorare per il raggiungimento della stabilità politica, sociale ed economica del paese e della regione.
"
Pietro BARTOLO,2019-07-17,IT,Humanitarian assistance in the Mediterranean (debate),https://www.europarl.europa.eu/doceo/document/CRE-9-2019-07-17-INT-3-131-0000_IT.html,"  Pietro Bartolo (S&D).   – Signor Presidente, onorevoli colleghi, con emozione e rispetto mi rivolgo per la prima volta a quest’Aula.
Io sono lampedusano – forse qualcuno non lo sa – e per trent’anni a Lampedusa, la porta dell’Europa, ho soccorso personalmente, accolto personalmente, e curato personalmente coloro che arrivano dopo un lungo viaggio in mare. Ho visto l'orrore puro, ho fatto migliaia di ispezioni di cadaveri, ho visto torture ormonali, ho visto la malattia del gommone – qualcuno qua non sa di che cosa sta parlando – ho visto tanti orrori, che non voglio descrivere in questa sede.
L’Europa non può abbandonare in mare uomini, donne e bambini e rimandarli nell’inferno della Libia. Abbiamo una responsabilità nei confronti di queste persone. Per questo chiedo urgentemente un nuovo piano europeo per la ricerca e il soccorso nel Mediterraneo. 
In questi ultimi anni, le ONG attive nel Mediterraneo hanno salvato migliaia di vite umane, sopperendo alle mancanze dei governi, chiusi nei loro egoismi nazionali e incapaci di trovare soluzioni all’insegna della solidarietà. Eppure in tanti hanno puntato il dito contro queste organizzazioni, criminalizzandole per aver offerto aiuto umanitario e per aver rispettato il diritto del mare. Questo non deve più accadere. 
Chiedo che sia modificata la direttiva sul favoreggiamento: chi offre aiuto umanitario non può e non deve essere criminalizzato. E se vogliamo davvero evitare che migliaia di persone ogni giorno intraprendano viaggi pericolosi verso l’Europa, abbiamo bisogno di canali legali non solo per i richiedenti asilo, ma anche per chi scappa da povertà, fame e condizioni climatiche avverse. 
Lo scorso marzo questo Parlamento ha votato un’ambiziosa risoluzione sui visti umanitari, chiedendo alla Commissione di presentare una proposta legislativa. Bene, la nuova Commissione se ne faccia promotrice e dimostri un impegno politico forte anche per portare a termine la riforma di Dublino che questo Parlamento ha già votato a larga maggioranza. 
Gli Stati membri si assumano la loro responsabilità ad Helsinki, discutano, non di misure ad hoc, ma di politiche a lungo termine. 
"
