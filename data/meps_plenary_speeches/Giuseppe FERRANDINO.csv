MP,Date,Language,Title,Url,Content
Giuseppe FERRANDINO,2022-07-07,IT,Sustainable aviation fuels (ReFuelEU Aviation Initiative) (debate),https://www.europarl.europa.eu/doceo/document/CRE-9-2022-07-07-INT-4-071-0000_IT.html,"  Giuseppe Ferrandino (S&D).   – Signor Presidente, onorevoli colleghi, sappiamo che serve uno sforzo congiunto per centrare gli obiettivi climatici e quindi anche l'aviazione deve contribuire.
I combustibili sostenibili SAF rappresentano un passaggio cruciale. Serve una strategia di medio-lungo periodo perché l'Europa produca e fornisca questa tipologia di carburanti, perché l'indipendenza energetica che stiamo cercando in maniera così affannosa passa anche da queste azioni. Questo regolamento è centrale nella creazione di un mercato sano di carburanti sostenibili. Perciò, le misure in essi contenute vanno valutate senza dogmi ideologici. La quota minima di SAF da introdurre come obbligo a partire dal 2025 è fondamentale, come centrale è garantire gli stessi obblighi di utilizzo in tutta l'Unione europea.
Va sostenuto anche il sistema che richiede a tutti gli operatori europei e non di rifornirsi per almeno il 90 per cento del carburante necessario negli aeroporti dell'Unione da cui partono, per evitare che si eluda la regola del SAF. 
Dobbiamo prepararci all'adozione delle nuove tecnologie a emissioni zero per tempo, quindi dobbiamo chiedere ai nostri aeroporti di dotarsi delle infrastrutture necessarie per le ricariche di idrogeno ed elettricità.
"
Giuseppe FERRANDINO,2022-02-16,IT,Charging of heavy goods vehicles for the use of certain infrastructures (debate),https://www.europarl.europa.eu/doceo/document/CRE-9-2022-02-16-INT-3-354-0000_IT.html,"  Giuseppe Ferrandino,  relatore. – Signor Presidente, onorevoli colleghi, signora Commissaria, ci troveremo domani a dover compiere una scelta, una scelta che definirà se c'è una corrispondenza tra quello che dichiariamo di voler fare e quello che realmente poi facciamo.
Abbiamo discusso per mesi di Green Deal e della necessità di una sua rapida attuazione. Abbiamo convenuto che la riduzione dell'inquinamento è la chiave di un futuro migliore e più sostenibile del nostro pianeta e l'Eurobollo è, a mio avviso, una prima, concreta, decisa risposta a questi propositi.
Con la direttiva che voteremo in seconda lettura domani, introdurremo per la prima volta due concetti chiave: ""chi inquina paga "" e ""chi usa paga"". È una rivoluzione copernicana, che fa dell'Europa un'avanguardia nella lotta all'inquinamento. Fino ad oggi sono esistiti 27 diversi approcci alla gestione dei pedaggi stradali, una babele che da domani non esisterà più.
Ho letto molto e ascoltato molto in questi giorni. Obiezioni da parte di alcuni che, a mio avviso, non solo sono irricevibili ma che nascondono un timore mai manifestato apertamente, quello di chi teme che questa direttiva impedirà soluzioni arbitrarie e, in alcuni casi, vessatorie nella gestione dei pedaggi. Ma non è forse questa, vi chiedo, l'essenza stessa dell'Unione europea? Quella cioè di far sì che a tutti i suoi cittadini, indipendentemente dal luogo di nascita, vengano riconosciuti gli stessi diritti e applicate le stesse regole. È possibile secondo voi che una battaglia di principio su un tema comunemente sentito, come la lotta all'inquinamento, venga svilita in questo modo?
Entriamo nel merito della direttiva allora, per capire meglio di cosa parliamo. Nella prima formulazione la direttiva nasceva con lo spirito di eliminare le distorsioni nella concorrenza tra gli autotrasportatori. Non teneva conto dei fattori inquinanti, questi sono arrivati dopo quando il Parlamento ha introdotto i temi legati all'ambiente. Siamo andati allora al negoziato forti di questo mandato e lo abbiamo difeso con i denti. Alla fine abbiamo raggiunto un accordo interistituzionale secondo me storico.
Lo dico a ragion veduta: per la prima volta si parla di eliminazione della vignetta, di introduzione della tariffazione a distanza, di internalizzazione dei costi esterni, di principio di proporzionalità, di tariffazione basata sulle emissioni di CO2. Quest'ultimo punto mi sta particolarmente a cuore, perché rappresenta un forte incentivo ad ammodernare le flotte scegliendo veicoli a basse o addirittura a zero emissioni.
Questo solo per quanto riguarda il tema ambientale, perché di risultato storico ne abbiamo anche raggiunto un altro: vincolare i proventi della tassa di congestione alla riqualificazione ambientale delle reti autostradali più soggette a fenomeni di congestione. È un principio di equità. Per la prima volta non solo gli Stati saranno costretti a investire i proventi derivanti dallo sfruttamento delle reti nella lotta all'inquinamento, ma dovranno farlo proprio in quelle tratte che sono maggiormente soggette a tali fenomeni.
Tra l'altro, abbiamo stabilito che la direttiva non colpisce solo l'inquinamento prodotto dai camion superiori a 12 tonnellate, ma anche quello dei veicoli commerciali leggeri, degli autobus e di tutti gli altri mezzi pesanti sotto le 12 tonnellate. Lo ripeto, insomma: chi inquina paga e chi usa paga.
C'è un altro tema che mi sta a cuore e che è stato oggetto di polemiche, a mio avviso strumentali, in questi giorni, ossia quello della presunta doppia tassazione. Vorrei rassicurare tutti che non accadrà. Questo perché in sede negoziale abbiamo introdotto la clausola di caducità che significa che, se il meccanismo ETS coprirà anche il trasporto su strada, se ne applicherà solo una tra le due, non tutte e due.
C'è un'ultima rassicurazione che mi preme portare alla vostra attenzione. Si è sostenuto con un pizzico di malizia che la direttiva comporterà una frammentazione del mercato interno. In realtà quello che noi facciamo è specificare che i costi dei pedaggi devono essere recuperati in modo equo e trasparente, tenendo conto, lo ripeto ancora, che a pagare di più dovrà essere chi più inquina e chi più usa, non tutti i cittadini indiscriminatamente.
Concludo con un ultimo appello. Sono stati presentati alcuni emendamenti in plenaria con lo scopo di affossare l'accordo interistituzionale. Mi appello allora alla vostra responsabilità. Questo accordo è frutto di un percorso lungo e faticoso, che ha portato alla formulazione di un testo che migliorerà in maniera sensibile la gestione dei pedaggi a livello europeo. Vanno rigettati tutti e il mio appello è di farlo con convinzione, perché non è vero che in caso di approvazione degli stessi si aprirà una nuova fase negoziale sul fascicolo. Questo, come ben sapete, non accadrà. Semplicemente rischiamo di lasciare immutata la situazione per i prossimi dieci anni ed è un pericolo che non possiamo correre.
Questa direttiva rappresenta un primo significativo passo nell'attuazione del Green Deal nel mondo dei trasporti. Confido quindi nel vostro sostegno e nel vostro supporto nel voto di domani. Grazie a tutti e buon lavoro.
"
Giuseppe FERRANDINO,2021-04-27,IT,Saving the summer tourism season - EU support to the hospitality sector (debate),https://www.europarl.europa.eu/doceo/document/CRE-9-2021-04-27-INT-2-296-0000_IT.html,"  Giuseppe Ferrandino (S&D).   – Signora Presidente, onorevoli colleghi, con i colleghi della task force Turismo quest'anno abbiamo svolto un lavoro enorme. Crediamo, infatti, che il turismo debba essere un tema di interesse europeo, tanto nella definizione degli aspetti normativi quanto nell'allocazione delle risorse.
Lo abbiamo compreso con ancor più forza durante questa pandemia: 27 stati con 27 sistemi diversi e 27 regimi di risposta alla pandemia rappresentano quanto di più lontano possa esistere dal progetto federalista immaginato dai nostri padri fondatori. Apprezzo il suo ottimismo Commissario, ma al momento non mi sembra che la risposta dell'Europa sia stata efficace. 
Abbiamo chiesto senza risultati che la Commissione dotasse il bilancio di un capitolo di spesa dedicato al turismo che prima del COVID occupava il 10% del Pil europeo, dava lavoro a oltre 23 milioni di cittadini ed era il core business di 3 milioni di imprese. Oggi abbiamo solo macerie: aziende chiuse, lavoratori licenziati e la mannaia della Bolkestein sulle imprese balneari. Questo è lo scenario attuale: le agevolazioni fiscali, la maggiore flessibilità sugli aiuti di Stato e il sostegno al settore aeroportuale, di certo, non possono definirsi come la risposta efficace alla crisi. 
La risoluzione del Parlamento dello scorso giugno per il sostegno alle piccole e medie imprese resta lettera morta, caro Commissario. Iniziamo ad accelerare sulla sua attuazione se davvero abbiamo intenzione di aiutare il settore.
"
Giuseppe FERRANDINO,2021-04-26,IT,Multiannual management plan for bluefin tuna in the eastern Atlantic and the Mediterranean (debate),https://www.europarl.europa.eu/doceo/document/CRE-9-2021-04-26-INT-1-164-0000_IT.html,"  Giuseppe Ferrandino,  relatore. – Signor Presidente, onorevoli colleghi, la raccomandazione ICCAT, che è alla base della trasposizione all'esame dell'Aula oggi per la chiusura della prima lettura, è stata approvata a Dubrovnik nel 2018. Data la tempistica molto lenta della Commissione nel trasmettere il testo, è poi sopraggiunta nel 2019 una nuova raccomandazione dell'ICCAT, che ho provveduto ad inserire nel testo, tenendo conto delle nuove esigenze del settore. Sottolineo questo aspetto temporale perché credo sia cruciale per comprendere appieno il senso del nostro operato e le ragioni che hanno guidato le mie scelte e quelli dei miei colleghi nella gestione del dossier. 
Nel 2018 non dovevamo fare i conti, certo, con il COVID. Eppure già allora c'era un dato discriminante: molti Stati membri, nonostante le raccomandazioni del Parlamento, della Commissione europea e perfino dell'ICCAT, continuavano ad optare per una assegnazione sbilanciata delle quote di cattura del tonno rosso.
In molti Stati membri ai piccoli pescatori venivano assegnate quote irrisorie, un atteggiamento, che a nostro avviso, andava corretto nei limiti delle competenze attribuite a questo Parlamento. Negli ultimi anni, per fortuna, la popolazione di tonno rosso nei nostri mari non solo si è stabilizzata ma è accresciuta al punto da spingere l'ICCAT ad aumentare le quote annuali da attribuire ai singoli Stati membri. 
La raccomandazione del 2018, ma anche quella del 2019, ovviamente non potevano prendere in considerazione gli effetti devastanti che avrebbe avuto il COVID sulla piccola pesca artigianale, che invece, come tutti sappiamo, c'è stata. Così, abbiamo provveduto noi, inserendo degli emendamenti in quella direzione. Abbiamo combattuto per il prolungamento della stagione di pesca in caso di condizioni atmosferiche avverse e abbiamo inserito anche il caso di ragioni di salute pubblica, come l'attuale pandemia, per esempio. Abbiamo, inoltre, posto particolare attenzione alla problematica della pesca accessoria e dei controlli alle farm in cui viene ingabbiato il tonno rosso.
Al trilogo questa è stata la nostra battaglia: lo abbiamo spiegato con chiarezza da subito tanto alla Commissione quanto al Consiglio. Abbiamo ottenuto che la richiesta di maggiore attenzione alla piccola pesca generasse la modifica di un articolo, nello specifico il numero 12, nel quale si precisa che gli Stati membri, qualora fosse possibile, devono distribuire le quote in modo più equilibrato, tenendo conto delle esigenze della piccola pesca artigianale.
Come vedete è una richiesta molto ragionevole: non si tratta di una imposizione ma di una raccomandazione che rispetta l'autonomia degli Stati membri nel decidere come e a chi distribuire le quote per la pesca del tonno rosso; tra l'altro, è una proposta sulla quale è confluita la quasi totalità dei gruppi politici. Eppure il Consiglio, qualche settimana dopo la chiusura del trilogo, in sede di ratifica dell'accordo raggiunto, decide di fare un passo indietro e contesta proprio la richiesta di maggiore attenzione nella distribuzione delle quote. Lo fanno proprio quei paesi, a cominciare dall'Italia, che allocano una percentuale irrisoria di quote alla pesca artigianale. 
A questo punto, la questione diventa prettamente politica e chiama in causa il ruolo del Consiglio rispetto a quello del Parlamento europeo. A me sembra che gli Stati membri non vogliano accettare l'idea che le prassi istituzionali sono centrali nella definizione del processo democratico. Se a novembre la Presidenza tedesca decide di chiudere il trilogo, approvando un pacchetto che ha comportato anche delle rinunce da parte nostra, tra l'altro su temi altrettanto importanti, allora ritornare sui propri passi e rifiutare l'esito di una negoziazione significa che il ruolo del Parlamento viene svilito in una maniera inammissibile e che vale la regola che, qualunque sia la decisione, alla fine si cede alle pretese dei singoli Stati membri. 
Io lo ritengo inaccettabile e aggiungo che rischiamo di creare un precedente per il quale il processo democratico non ha motivo di esistere e le richieste del Parlamento che –sottolineiamolo ancora una volta – è l'unico organo eletto dai cittadini all'interno delle istituzioni dell'Unione europea vengono cestinate perché così vogliono i singoli Stati membri. Lo ripeto: è inaccettabile e pericoloso!
Per questo, di comune accordo con i relatori ombra e con il supporto di quasi tutti i gruppi politici, abbiamo optato per la chiusura della prima lettura. Lo facciamo perché vogliamo che al Consiglio sia chiaro che il Parlamento è compatto nel difendere i risultati raggiunti al trilogo e che non siamo disposti in alcun modo ad assecondare questa umiliazione del Parlamento. Lo dico anche alla Presidenza portoghese: si rispetti il Parlamento e si rispettino gli accordi che sono stati siglati. È un fondamento del funzionamento dell'Unione europea e nessuno deve mai dimenticarlo. 
Contribuire allo sviluppo e alla sussistenza della piccola pesca, inoltre, ha anche una funzione prettamente ecologica in termini di sostenibilità ambientale e conservazione delle risorse idriche e ittiche. I piccoli pescatori rappresentano un comparto che impatta in modo minore sulla fauna e flora marittima. È inoltre essenziale aiutare un settore colpito in modo devastante dagli effetti di questa crisi ancora in corso, purtroppo.
Vi chiedo, quindi, di supportarci in questa battaglia che è cruciale sotto molti punti di vista, ma lo è soprattutto per rimarcare il ruolo del Parlamento europeo ed evitare di creare un precedente che sarebbe pericolosissimo e, perché no, dover dimostrare di aiutare ancora una volta la pesca artigianale e i piccoli pescatori. 
"
Giuseppe FERRANDINO,2020-05-13,IT,"Conclusions of the extraordinary European Council meeting of 23 April 2020 - New MFF, own resources and Recovery plan (debate)",https://www.europarl.europa.eu/doceo/document/CRE-9-2020-05-13-INT-1-113-0000_IT.html,"  Giuseppe Ferrandino (S&D).   – Signor Presidente, onorevoli colleghi, egregia Presidente von der Leyen, Le chiediamo di avviare un piano ambizioso che risponda alle esigenze dei cittadini e delle imprese colpite dalla Covid-19, perché siamo alle soglie di un disastro economico senza precedenti.
La risoluzione che presentiamo oggi è una dimostrazione di responsabilità e compattezza in un momento così difficile, ma anche la rivendicazione della centralità del Parlamento: non possiamo continuare a tenere l'Unione ostaggio dei governi, dobbiamo investire molto e farlo velocemente e il centro dell'intervento questa volta devono essere i cittadini e le imprese, non come nel 2008 quando ai primi si preferirono le banche.
2 000 miliardi di euro sono appena sufficienti a supportare le economie degli Stati membri. Ci attendiamo che il recovery plan non sia una scatola vuota ma sia composto da obbligazioni e prestiti anche a fondo perduto e sia vincolato alla transizione verde e alla resilienza economica.
I cittadini hanno bisogno di risposte immediate. Il settore turistico, quello dei trasporti, quello manifatturiero e tutte le piccole e medie imprese non possono più attendere: il timer per una catastrofe finanziaria sta per scadere e, comunque, le misure economiche non vanno sottratte ai fondi strutturali. Qui oggi decidiamo ... (alcune parole mancanti) oppure no!
"
Giuseppe FERRANDINO,2020-01-29,IT,EU strategy for mobility and transport: measures needed until 2030 and beyond (debate),https://www.europarl.europa.eu/doceo/document/CRE-9-2020-01-29-INT-1-440-0000_IT.html,"  Giuseppe Ferrandino (S&D).   – Signora Presidente, onorevoli colleghi, il Green Deal non può e non deve essere un mero spot politico. Abbiamo piena coscienza delle sfide climatiche da fronteggiare e urge correggere il tiro delle politiche comunitarie presto e in modo efficace.
Chiedo alla Commissione un atteggiamento più ambizioso e determinato, a cominciare da Eurovignette bloccato da logiche nazionali che cozzano con la visione a lungo termine del Green Deal. Tutti sappiamo che i trasporti sono responsabili di un quarto delle emissioni dell'Unione. Occorrono specifici investimenti in trasporti ferroviari, aerei e marittimi.
Inoltre, l'attuale posizione della Commissione sul trasporto intermodale non è ancora sufficiente. Il Parlamento ha già ribadito che serve uno sforzo economico maggiore per raggiungere gli obiettivi previsti per il 2030. 
Sono inoltre molto preoccupato che punire chi inquina di più possa trasformarsi in una iniqua tassazione che ricade esclusivamente sul consumatore finale, invece di rappresentare un incentivo affinché si sviluppino tecnologie meno impattanti. 
Ancora una volta gli investimenti richiesti per collegare le zone periferiche dell'Europa, come ad esempio il sud dell'Italia, sembrano essere insufficienti. Pertanto chiediamo che, come già proposto dal Parlamento, vi sia un aumento di 6 miliardi del meccanismo CEF. 
"
