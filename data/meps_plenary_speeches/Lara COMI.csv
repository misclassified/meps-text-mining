MP,Date,Language,Title,Url,Content
Lara COMI,2023-04-18,IT,Energy storage (debate),https://www.europarl.europa.eu/doceo/document/CRE-9-2023-04-18-INT-2-158-0000_IT.html,"  Lara Comi (PPE).   – Signora Presidente, gentile Commissario, cari colleghi, rafforzare l'indipendenza energetica, accelerare la transizione verso l'energia rinnovabile, investire nello stoccaggio delle fonti sono al centro della strategia dell'Unione europea. 
L'obiettivo è sicuramente quello di assicurare una maggiore indipendenza dall'approvvigionamento da paesi terzi per evitare, come accaduto dopo lo scoppio del conflitto russo-ucraino, di mettere a dura prova la tenuta del nostro sistema. 
Nel solo 2021 abbiamo importato l'83 % del gas naturale, ma l'Europa è stata in grado di rispondere con celerità e adeguatezza alla crisi, diversificando i paesi fornitori, riducendo in un solo anno la dipendenza dalla Russia di quasi il 30 %. Bene anche l'introduzione del price cap, che ha messo fine alle grandi oscillazioni di prezzo. 
Abbiamo bisogno di una strategia europea comune, anche da un punto di vista energetico. Dobbiamo agire come centrale unica di acquisto, avendo così una forza negoziale sicuramente maggiore per aiutare famiglie e imprese a tenere basso il prezzo delle bollette. Se i singoli Stati membri agiscono in modo autonomo, si crea una disparità nel mercato interno. Per questo serve un'azione unica e forte allo stesso momento. 
L'Europa deve lavorare per costruire una politica energetica comune, integrata e moderna, sicura e capace di raggiungere in pochi anni l'indipendenza attraverso il mix energetico. 
"
Lara COMI,2023-04-18,IT,Adoption of the Cyber package proposals (debate),https://www.europarl.europa.eu/doceo/document/CRE-9-2023-04-18-INT-2-208-0000_IT.html,"  Lara Comi (PPE).   – Signora Presidente, signori Commissari, la sicurezza e la protezione dei consumatori e dei loro dati sono per noi elementi imprescindibili dai compromessi.
Negli ultimi anni le minacce ai componenti hardware e software dei prodotti e gli attacchi informatici a danno delle aziende, delle pubbliche amministrazioni e dei cittadini europei sono notevolmente aumentati, non solo da un punto di vista quantitativo, ma anche in termini di impatto e complessità.
La digitalizzazione è entrata nella vita quotidiana di tutti noi, facilitando molte attività, non per questo non deve essere regolamentata, sempre a tutela del consumatore. Questo pacchetto non deve essere un limite alla ricerca e allo sviluppo tecnologico, e non lo sarà, non è questo l'obiettivo che si pone. Sono necessarie però delle norme uguali per tutti gli Stati membri, in modo tale da avere un sistema armonizzato.
La sicurezza dei prodotti digitali è direttamente collegata alla sicurezza dei consumatori, che mettiamo sempre al centro delle nostre scelte. Lo abbiamo fatto per l'etichettatura dei prodotti, lo facciamo quando ci battiamo contro la carne sintetica e lo facciamo anche quando si tratta di dati sensibili e del mondo digitale, partendo anche dalla privacy di ognuno di noi.
"
Lara COMI,2023-02-15,IT,Access to strategic critical raw materials (debate),https://www.europarl.europa.eu/doceo/document/CRE-9-2023-02-15-INT-3-335-0000_IT.html,"  Lara Comi (PPE).   – Signora Presidente, onorevoli colleghi, signora Commissaria, signora Ministra, se vogliamo realizzare una vera e sostenibile transizione energetica, dobbiamo assolutamente rafforzare sia la nostra competitività interna sia l'indipendenza dagli altri Stati, tra cui la Cina e gli Stati Uniti.
Attualmente, infatti, l'Europa fornisce meno dell'1 % delle batterie al litio e solo il 2 % delle materie prime relative alla robotica. Le materie prime critiche sono utilizzate in settori industriali chiave, tra i quali abbiamo la produzione dell'acciaio, la difesa, l'aviazione e la sanità. E queste materie prime essenziali sono importate principalmente da un numero limitato di paesi terzi, rendendoci così totalmente dipendenti da loro.
Però vi è di più: queste materie prime sono anche essenziali per garantire il raggiungimento del Green Deal europeo. Tuttavia, il mercato globale non è attualmente in grado di soddisfare la domanda, che è in rapida crescita. L'aumento del prezzo delle materie prime non è solo un problema per le imprese, ma soprattutto per i cittadini, sui quali ricade il costo finale del prodotto del servizio.
La ringrazio, Commissaria, perché sono convinta che lei su questo avrà una grande sensibilità e una grande collaborazione anche da parte di tutti noi.
"
Lara COMI,2023-01-16,IT,30th Anniversary of the Single Market (debate),https://www.europarl.europa.eu/doceo/document/CRE-9-2023-01-16-INT-1-097-0000_IT.html,"  Lara Comi (PPE).   – Signor Presidente, onorevoli colleghi, Commissaria, signora Ministra, quest'anno il mercato unico compie trent'anni. 
Quando sono stata eletta al Parlamento europeo ne avevo 26 e decisi di partecipare alla commissione mercato interno, dove, insieme a tanti colleghi – che ringrazio e che vedo qui ancora oggi – continuo a lavorare con passione e impegno, perché credevo e credo fortemente che la vera Europa si costruisca non solo su un'Unione economica, ma su una solida unione politica. 
Il roaming, il diritto dei viaggiatori, il riconoscimento delle qualifiche professionali, la direttiva sulla sicurezza dei prodotti, il Digital Markets Act, l'Erasmus sono stati alcuni provvedimenti apprezzati dai cittadini, dando loro garanzie, libertà e prosperità.
In moltissimi settori siamo i primi al mondo nel produrre ogni genere di bene e di servizio che esportiamo dappertutto. Il mercato unico ha armonizzato centinaia di atti legislativi e ha fissato norme standard in materia di protezione dei consumatori. 
Come tutte le creazioni dell'uomo, tuttavia, anche il mercato unico non è e non sarà mai perfetto. Ci sono questioni aperte che dobbiamo affrontare a livello comunitario, andando oltre quelli che sono ancora oggi gli egoismi nazionali, come l'Unione fiscale, l'Unione della difesa, il costo comune del lavoro, una politica comune industriale ed energetica, oltre a una politica migratoria europea. 
La pandemia, la guerra in Ucraina, l'inflazione e le ondate migratorie richiedono una risposta europea, ma una risposta che non sia ondivaga, che sia chiara e precisa. E proprio per questo il presupposto di tutto questo obiettivo è uno solo e il sogno è quello di arrivare agli Stati Uniti d'Europa, che è l'obiettivo che tutti noi ci poniamo e spero che tutti noi ci porremo insieme. 
"
