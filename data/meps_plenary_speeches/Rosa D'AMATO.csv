MP,Date,Language,Title,Url,Content
Rosa D'AMATO,2023-11-20,IT,"Children first - strengthening the Child Guarantee, two years on from its adoption - Reducing inequalities and promoting social inclusion in times of crisis for children and their families (joint debate – International Day of the Rights of the Child)",https://www.europarl.europa.eu/doceo/document/CRE-9-2023-11-20-INT-1-048-0000_IT.html,"  Rosa D'Amato,  a nome del gruppo Verts/ALE. – Signora Presidente, signora Commissaria, onorevoli colleghi, il piano per l'attuazione della Garanzia infanzia, pubblicato nella primavera di quest'anno, evidenzia nero su bianco la grave situazione in cui versa l'Europa e anche il mio Paese per quanto riguarda la povertà infantile e l'esclusione sociale. 
I numeri fanno rabbrividire: il 34 % dei minori al Sud non accede ai cosiddetti diritti chiave, impossibilità di frequentare asili nido, tassi di dispersione scolastica tra i più alti d'Europa, disagio psicologico, aule fatiscenti, mancanza di mense per il tempo pieno.
Disagio abitativo, poi, e mancanza di accesso a cure mediche di qualità sono la tragica realtà di un numero crescente di minori e delle loro famiglie, che allo stesso tempo affrontano un costo della vita sempre più elevato. I tagli alla sanità, alla scuola, così come i ritardi nell'attuazione del PNRR, sono scelte politiche che stanno creando le condizioni per un disastro sociale.
E la destra della Meloni che fa? Quella destra che è ossessionata dalla natalità e dai bambini che verranno. Forse sarebbe più utile concentrarsi sui bambini che esistono già e che chiedono semplicemente una vita dignitosa.
"
Rosa D'AMATO,2023-11-09,IT,Type-approval of motor vehicles and engines with respect to their emissions and battery durability (Euro 7) (A9-0298/2023 - Alexandr Vondra),https://www.europarl.europa.eu/doceo/document/CRE-9-2023-11-09-INT-2-107-0000_IT.html,"  Rosa D'Amato (Verts/ALE).   – Signora Presidente, onorevoli colleghi, ho votato contro il regolamento Euro 7, che avrebbe dovuto essere un'occasione per ridurre l'impatto delle emissioni del trasporto stradale sull'inquinamento dell'aria e sulla nostra salute.
Ogni anno nell'Unione europea 70 000 persone muoiono prematuramente a causa del biossido di azoto emesso dalle auto, 140 al giorno in Italia. Ma invece di seguire gli esperti di salute pubblica, il Parlamento ha preferito ascoltare la campagna di disinformazione orchestrata dalle lobby del settore.
Il testo votato oggi è di fatto un Euro 6 bis, si guarda al 2050 con una tecnologia vecchia di dieci anni. L'industria e la maggior parte di questo Parlamento hanno cercato di farci credere che le case automobilistiche non abbiano le risorse per investire nella riduzione dell'inquinamento causato dai loro veicoli con motore a combustione e che gli investimenti si tradurranno in aumenti di prezzo insostenibili per gli acquirenti. Queste sono bugie!
I profitti delle principali case automobilistiche non sono mai stati così alti e i profitti delle auto negli ultimi anni sono aumentati principalmente a causa della scelta delle case automobilistiche di sostituire modelli piccoli con modelli pesanti e costosi.
Al contrario, con auto meno inquinanti potremmo risparmiare oltre 100 miliardi di risorse pubbliche in danno all'ambiente e alla salute e soprattutto potremmo salvare migliaia di vite umane.
"
Rosa D'AMATO,2023-10-16,IT,Establishing the Strategic Technologies for Europe Platform (‘STEP’) (debate),https://www.europarl.europa.eu/doceo/document/CRE-9-2023-10-16-INT-1-128-0000_IT.html,"  Rosa D'Amato (Verts/ALE).   – Signora Presidente, onorevoli colleghi, troppo poco e troppo tardi: STEP non è la risposta al piano di rilancio americano, non è un fondo di sovranità, ma di sicuro è un furto ai fondi per le regioni meno sviluppate, come il Mezzogiorno d'Italia.
La proposta infligge un colpo senza precedenti alla politica di coesione, dando ai governi il potere di riprogrammare a piacimento le risorse dei fondi regionali, in barba al principio di partenariato, sottraendo le poche e preziose risorse del Just Transition Fund ai territori che ne hanno più bisogno e dirottando fondi verso le grandi imprese, invece di concentrarsi sulle micro, piccole e medie imprese. Una politica nata per sanare il crescente divario territoriale e svuotata come un salvadanaio. Questa non è strategia: è miopia.
A decisioni calate dall'alto e investimenti à la carte per le grandi imprese, noi Verdi opponiamo il pieno coinvolgimento delle regioni e solo investimenti ecosostenibili per le piccole e medie imprese. Questa è la nostra idea di transizione, mentre la vostra è solo il solito regalo alle multinazionali. 
"
Rosa D'AMATO,2023-10-04,IT,Need for a speedy adoption of the asylum and migration package (debate),https://www.europarl.europa.eu/doceo/document/CRE-9-2023-10-04-INT-3-072-0000_IT.html,"  Rosa D'Amato (Verts/ALE).   – Signor Presidente, onorevoli colleghi, dieci anni fa l'allora Presidente della Commissione Barroso, dopo aver osservato la fila sterminata di bare a Lampedusa, disse: ""L'Europa non può voltarsi dall'altra parte"".
Dieci anni dopo l'Europa non ha creato un sistema di ricerca e soccorso europeo. Chi effettua i salvataggi viene criminalizzato. Ai regimi autoritari, come quello tunisino, diamo denari per far morire i migranti nel deserto. Siamo arrivati a tollerare i respingimenti in mare, un'azione disumana e illegale.
Il nuovo patto non è perfetto, è vero, ma sancisce un principio importante: in caso di crisi, vi sia una redistribuzione obbligatoria degli immigrati. L'Italia lo chiede da tempo, eppure, se oggi la riforma è in stallo, la colpa è proprio del governo italiano. Un paradosso? Non lo è. Questo è il vero volto dei populisti mainstream: non hanno soluzioni, non vogliono trovarle. Bravissimi a fomentare odio per guadagnarsi voti e poltrone. Perché senza migranti e ONG da attaccare, non avrebbero argomenti per nascondere il vuoto della loro azione politica.
Infine, che cos'è, colleghi, l'immigrazione illegale? Chi fugge da guerre? Non chi fugge dalla fame e dalla miseria che noi abbiamo causato? Il capitalismo e lo sfruttamento delle ricchezze naturali e della manodopera a basso costo sono alla base dell'immigrazione. La via da seguire è la redistribuzione delle ricchezze all'interno di un mercato che sia verde e sociale.
"
Rosa D'AMATO,2023-10-02,IT,Protection of workers from asbestos (debate),https://www.europarl.europa.eu/doceo/document/CRE-9-2023-10-02-INT-1-117-0000_IT.html,"  Rosa D'Amato (Verts/ALE).   – Signora Presidente, onorevoli colleghi, signor Commissario, quasi ormai vent'anni fa l'amianto fu vietato nell'Unione europea, eppure continua a essere un'emergenza in tutto il continente. Solo in Italia ci sono 40 milioni di tonnellate che ancora oggi non sono state bonificate. E queste mancate bonifiche comportano gravissimi rischi per i cittadini e per i lavoratori che vengono a contatto con l’amianto.
Penso ai nostri vigili del fuoco in primis. Di recente lo IARC ha confermato tra i vigili del fuoco un livello allarmante di incidenza del mesotelioma maligno, causato proprio dall'esposizione alle fibre di amianto.
Si stima che il 78 % dei tumori riconosciuti come professionali in tutta l'Unione siano connessi all'amianto e negli ultimi anni il tasso di mortalità è addirittura aumentato, causando ben 90 000 decessi all'anno.
Grazie al lavoro del Parlamento, con la nuova direttiva siamo riusciti ad abbassare il valore limite di esposizione professionale di dieci volte rispetto al limite attuale. La rimozione dell'amianto dovrà avere la priorità rispetto ad altre forme di manipolazione, come incapsulare o sigillare. Si agisce quindi alla radice.
Vi sarà l'obbligo di screening degli edifici prima che inizino i lavori, così da ridurre i rischi. I livelli di protezione per i lavoratori e gli obblighi per i datori di lavoro saranno gli stessi in tutta l'Unione. E, dulcis in fundo, la Commissione dovrà sviluppare linee guida specifiche per i vigili del fuoco e per i servizi di emergenza, visto il loro alto potenziale di esposizione all'amianto. Ora sta agli Stati membri: la recepiscano al più presto, non aspettino due anni.
Infine, colleghi, approvare questa direttiva è il modo migliore per ricordare la nostra relatrice Véronique. Votiamo quindi tutti quanti a favore.
"
Rosa D'AMATO,2023-09-14,IT,Improving firefighters’ working conditions (debate),https://www.europarl.europa.eu/doceo/document/CRE-9-2023-09-14-INT-4-093-0000_IT.html,"  Rosa D'Amato,  a nome del gruppo Verts/ALE. – Signora Presidente, signora Commissaria, onorevoli colleghi, i nostri vigili del fuoco sono allo stremo e non esagero. Abbiamo ascoltato il loro grido di allarme, io direi di dolore, pochi mesi fa in commissione Lavoro. Oggi, in questa assise in plenaria, il Parlamento interroga la Commissione europea perché a questi lavoratori va riconosciuto l'alto rischio quotidiano che vivono a fronte di interventi indispensabili per la sicurezza di tutti noi. 
I vigili del fuoco hanno un ruolo indispensabile nella protezione delle vite umane, delle infrastrutture, dell'ambiente e lo avranno sempre più in futuro a causa della crescente gravità e frequenza dei disastri naturali. I vigili del fuoco operano in condizioni di lavoro estreme, sono esposti quotidianamente a sostanze chimiche e combustibili altamente cancerogeni e a situazioni di intenso stress, con ripercussioni sulla loro salute e sulla loro sicurezza psicofisica. Ma non solo la loro, anche quella delle loro famiglie. I vigili del fuoco hanno il 300 % in più di probabilità di contrarre il cancro rispetto alla popolazione generale. 
Ma la legislazione europea e anche quelle nazionali in materia di salute e sicurezza sul lavoro non sono adatte per proteggerli. E, beffa delle beffe, in alcuni degli Stati europei, come il mio, come l'Italia, i vigili del fuoco non hanno nemmeno la copertura assicurativa adeguata. Si devono rivolgere a un'assicurazione privata. 
È ora che la Commissione europea agisca: è urgente una strategia europea sui vigili del fuoco e sui servizi di emergenza. Serve un pacchetto con un approccio globale che fornisca risposte concrete alla carenza di personale, alla carenza di attrezzature, alle condizioni di lavoro, alla salute e la sicurezza del loro lavoro. E serve uno screening sanitario. Servono procedure armonizzate per operazioni congiunte nell'Unione europea. 
"
Rosa D'AMATO,2023-07-12,IT,COVID-19 pandemic: lessons learned and recommendations for the future (A9-0217/2023 - Dolors Montserrat),https://www.europarl.europa.eu/doceo/document/CRE-9-2023-07-12-INT-3-522-0000_IT.html,"  Rosa D'Amato (Verts/ALE).   – Signor Presidente, onorevoli colleghi, la relazione è debole e annacquata e ho votato contro.
Si parla di approccio One Health, ma non si condannano le politiche di austerity che impongono tagli alla sanità pubblica.
L'Unione ha dato miliardi di soldi pubblici alle grandi case farmaceutiche per la ricerca, ma non ha revocato loro i brevetti. Non si pretende la pubblicazione dei contratti sui vaccini, eppure si tratta di democrazia e di opportuna rendicontazione di una vicenda sanitaria e umanitaria di portata straordinaria, che ha minato sino alle fondamenta i diritti che si pensava fossero inalienabili, come il diritto alla libera circolazione e al lavoro. 
Il diritto al lavoro e al reddito è stato segnato indelebilmente dall'abuso di un limite furbescamente definito green pass.
Manca una netta condanna delle disparità nell'accesso alle cure e ad altre contromisure mediche diverse dai vaccini; è debole sugli effetti avversi, sulla farmacovigilanza, nonché sulla responsabilità e sulle garanzie per i risarcimenti.
Una nota positiva, però c'è, ed è la proposta di creare un'infrastruttura pubblica europea autonoma, senza finalità di profitto per lo sviluppo di nuovi farmaci.
Alla faccia della destra che invece dichiara che non si può socializzare la scienza. Siete vergognosi!
"
Rosa D'AMATO,2023-07-10,IT,Protection of workers from extreme heat and other extreme weather phenomena resulting from the climate crisis (debate),https://www.europarl.europa.eu/doceo/document/CRE-9-2023-07-10-INT-1-180-0000_IT.html,"  Rosa D'Amato,  a nome del gruppo Verts/ALE. – Signora Presidente, onorevoli colleghi, periodicamente ci ritroviamo qui a richiedere l'attivazione del Fondo di solidarietà in seguito a incendi, a inondazioni che colpiscono il Nord, il Sud e il centro dell'Europa.
Colleghi, siamo tutti d'accordo che prevenire è meglio che curare? Sì. Ve lo chiedo perché in questo Parlamento c'è chi, con l'aiuto di certa stampa, non tutta, nega l'azione colpevole dell'uomo, nega il cambiamento climatico e, per di più, accusa noi Verdi di tutti i mali del mondo.
La verità è sotto gli occhi di tutti: questi eventi sempre più frequenti hanno un impatto spropositato anche sulle professioni più vulnerabili. Mi riferisco, in particolare, ai vigili del fuoco, una delle categorie più esposte.
Che ne è, Commissario, dell'attuazione della direttiva quadro 89/331 e delle successive? Come li proteggiamo dall'esposizione ad agenti chimici, fisici, biologici? Sono attuate le procedure di decontaminazione, dei dispositivi di protezione individuale? Che ne è della sorveglianza sanitaria? E, soprattutto, hanno la copertura assicurativa per gli infortuni?
Un corpo dello Stato che protegge la vita dei cittadini tutti i giorni, mettendo a rischio la propria, di vita, in molti Stati, come il mio, non gode neanche della copertura assicurativa nazionale.
I nostri ragazzi nella civile Europa sono mandati allo sbaraglio. È uno scandalo!
Ai cittadini dico: non abboccate alle bugie della destra. Saranno i primi a voltarsi dall'altra parte quando ne avrete bisogno, lo stanno già facendo. Navigano a vista, senza una visione chiara e senza soluzioni reali.
Oggi, qui, servono misure concrete per mettere i nostri territori in sicurezza e renderli resilienti. Non agire adesso avrà un costo incalcolabile domani e la pagheranno i nostri figli e i nostri nipoti.
"
Rosa D'AMATO,2023-06-13,IT,Quality traineeships in the EU (debate),https://www.europarl.europa.eu/doceo/document/CRE-9-2023-06-13-INT-2-490-0000_IT.html,"  Rosa D'Amato,  a nome del gruppo Verts/ALE. – Signora Presidente, onorevoli colleghi, signor Commissario, gli occhi dei giovani europei sono puntati su di noi. Vogliono risposte concrete. È intollerabile che i nostri ragazzi debbano studiare per anni, facendo sacrifici dopo sacrifici per entrare nel mondo del lavoro preparati, per poi scoprire che c'è uno scotto da pagare: un tirocinio dopo l'altro, senza tutele, senza chiare prospettive e, quel che è peggio, non pagato. Formazione è il nome che troppe volte si dà allo sfruttamento dei giovani laureati. Ecco perché noi Verdi, assieme a tutte le forze progressiste, abbiamo scritto una direttiva europea, assieme alle organizzazioni giovanili, per fissare criteri di qualità, protezione sociale, sicurezza del lavoro e una remunerazione in linea col salario minimo. 
E la destra cosa fa? Boicotta i lavori in commissione, affossa mesi di duro lavoro chiedendo che la direttiva diventi una semplice raccomandazione. In Italia ci sono giovani in tenda di fronte agli atenei da mesi. Protestano contro il carovita e l'impossibilità di studiare, formarsi e mantenersi allo stesso tempo. 
Dite di voler difendere il futuro dei giovani quando il loro presente è già ora invivibile. Dite di fare gli interessi del nostro paese e dell'Europa, ma non fate nulla per fermare la fuga di migliaia di cervelli. La nostra idea, l'idea dei Verdi, è molto chiara: opportunità per tutti, non solo per chi può permetterselo, e un lavoro che sia dignitoso. Questa è la nostra idea di Europa. 
"
Rosa D'AMATO,2023-05-31,IT,"Social and economic costs of climate change in light of the floods in Emilia Romagna, Marche and Toscana and the urgent need for European solidarity (debate)",https://www.europarl.europa.eu/doceo/document/CRE-9-2023-05-31-INT-1-200-0000_IT.html,"  Rosa D'Amato,  a nome del gruppo Verts/ALE. – Signora Presidente, stiamo piangendo le vittime dell'alluvione che ha colpito il mio paese. 
I negazionisti del cambiamento climatico hanno perso un'occasione non dico per tacere, ma almeno per imparare dal recente disastro. In quest'Aula ci sono colleghi scettici sulla connessione tra alluvioni e crisi climatica. In Italia un ministro non solo esprime dubbi, ma sostiene che già in passato il nostro paese è stato vittima di alluvioni.
Siamo ancora all'ABC della scienza, cari colleghi, ma quando capiranno questi soloni che il cambiamento climatico non vuol dire che dal nulla sul pianeta sono comparsi degli eventi estremi, significa semmai che questi eventi sono sempre più frequenti, e con conseguenze sempre più drammatiche.
In Italia a un periodo di siccità estrema e inusuale ha fatto seguito un periodo di precipitazioni, anche queste estreme e inusuali. Certo, a spiegare la tragedia c'è anche un territorio forse non preparato, vuoi per la cementificazione, vuoi per la carenza di prevenzione.
L'Italia richieda al più presto il Fondo europeo di solidarietà – nel 2020 ero relatrice per i Verdi europei – lo abbiamo modificato affinché la parola chiave fosse ""prevenzione"". I nostri territori alluvionati vanno ricostruiti, sì, ma resi resilienti alle catastrofi. 
L'Emilia-Romagna sia modello nel contrasto al riscaldamento globale. Si lavori per una rete di transizione del settore industriale e agroalimentare, tra i più sviluppati in Europa sì, ma anche tra i più inquinanti.
Infine, denuncio l'irresponsabilità della destra tutta, che si è ritirata dai negoziati sulla legge per il ripristino della natura. Una legge fondamentale per rendere i territori strumento di prevenzione contro le catastrofi naturali. Per la destra c'è sempre una ragione per dire ""no"" alla transizione ecologica. Il problema è che poi c'è chi piange la morte dei propri cari e chi addirittura deve piangere la chiusura della propria azienda. Proprio questo a causa di questi ""no"".
"
Rosa D'AMATO,2023-05-31,IT,Strengthening social dialogue (debate),https://www.europarl.europa.eu/doceo/document/CRE-9-2023-05-31-INT-1-278-0000_IT.html,"  Rosa D'Amato,  a nome del gruppo Verts/ALE. – Signor Presidente, signor Commissario, onorevoli colleghi, si è appena concluso il Porto Social Forum, dove abbiamo discusso dello stato dei diritti sociali in Europa. 
Governi come quello portoghese dimostrano volontà politica e leadership nel rispondere alla crisi sociale con misure concrete. Penso agli incentivi fiscali che hanno portato ad un aumento del tasso dei lavoratori coperti dalla contrattazione collettiva del 117 per cento. Ma questo non succede in tutti gli Stati membri. 
Esattamente all'opposto di questo modello virtuoso, il governo di estrema destra italiano non è nemmeno venuto al Forum Sociale di Porto. Per fortuna, uno dei pochi governi assenti in questa grande occasione, in cui si discuteva dell'agenda sociale dell'Unione europea. 
La risposta di questi governi, come quello italiano, alla crisi, è quella di tagliare misure di inclusione sociale, lasciare i lavoratori precari fuori dalla contrattazione collettiva. Sebbene un lavoratore su quattro guadagna meno del reddito di cittadinanza. 
Le nostre democrazie non sono democrazie qualunque, nascono dall'inclusione dei cittadini nella gestione della cosa pubblica e dalla piena partecipazione dei più vulnerabili. Affamare la maggioranza, escludere i vulnerabili a vantaggio di pochi è un tradimento dei valori democratici.
"
Rosa D'AMATO,2023-05-11,IT,"European Citizens' Initiative ""Stop Finning – Stop the trade"" (debate)",https://www.europarl.europa.eu/doceo/document/CRE-9-2023-05-11-INT-4-029-0000_IT.html,"  Rosa D'Amato (Verts/ALE).   – Signor Presidente, onorevoli colleghi, ogni anno la pratica del finning costa la vita a oltre cento milioni di squali. Ogni anno un numero sempre più alto di specie rischia l'estinzione. Ogni anno questa pratica crudele priva i nostri oceani di un predatore importante per la salute degli ecosistemi marini.
Nonostante gli impegni sanciti dal Green Deal per la protezione dell'ambiente marino, l'Unione europea è ancora oggi responsabile del 45 % delle importazioni di pinne di squalo da parte dei principali mercati asiatici.
Per quanto ancora consentiremo che l'Unione europea sia complice di una pratica crudele e insostenibile? Per quanto ancora tradiremo gli obiettivi del Green Deal?
Chiediamo alla Commissione di ascoltare la voce di oltre un milione di cittadini e di presentare una proposta che metta fine, una volta per tutte, al commercio di pinne di squalo.
"
Rosa D'AMATO,2023-05-11,IT,Protecting and restoring marine ecosystems for sustainable and resilient fisheries - Agreement of the IGC on Marine Biodiversity of Areas Beyond National Jurisdiction (High Seas Treaty) (debate),https://www.europarl.europa.eu/doceo/document/CRE-9-2023-05-11-INT-4-064-0000_IT.html,"  Rosa D'Amato (Verts/ALE),  domanda ""cartellino blu"". – Io vorrei chiedere alla collega, che è al governo ormai da mesi, cosa intende fare davvero per i pescatori. E finitela di dire loro delle bugie!
Lei sa che cos'è la direttiva quadro, che dal 2020 deve essere rispettata, sull'ambiente marino? Sa cos'è la direttiva Habitat, che dal 1994 esiste ed è in piedi?
Piuttosto, cosa vuol fare il suo governo con i 43 milioni di euro del FEAMP che rischiamo di perdere? Dove sono i bandi del FEAMP per dare ai pescatori dei punti di sbarco veri e dei mercati ittici? Dove sta la cassa integrazione per i pescatori?
Cosa intende fare questo governo per uno Stato membro che è circondato dal Mar Mediterraneo e che vive anche di pesca?
"
Rosa D'AMATO,2023-05-11,IT,Protecting and restoring marine ecosystems for sustainable and resilient fisheries - Agreement of the IGC on Marine Biodiversity of Areas Beyond National Jurisdiction (High Seas Treaty) (debate),https://www.europarl.europa.eu/doceo/document/CRE-9-2023-05-11-INT-4-093-0000_IT.html,"  Rosa D'Amato (Verts/ALE).   – Signor Presidente, onorevoli colleghi, io provo in un minuto a smontare le bugie della destra sul piano d'azione per la conservazione delle risorse marine. State mentendo ai pescatori! È un'operazione di distrazione dalle responsabilità dei governi nazionali, come quello italiano.
Questo piano chiede agli Stati membri il rispetto di direttive europee del 2020 e del 1992, quella sull'Habitat e quella sul quadro sull'ambiente marino. In Italia i pescatori già ora non pescano nelle aree marine protette e non fanno lo strascico, già ora non pescano nei siti Natura 2000 a protezione dei fondali.
Piuttosto, dov'è il piano di gestione degli spazi marittimi per fermare le nuove trivellazioni? Perché se è vero che non sono soltanto i pescatori i responsabili della difesa degli ecosistemi marini, è anche vero che dobbiamo quindi fermare le fonti fossili. Siate quindi coerenti!
Dove sono i bandi FEAMP per dare punti di sbarco legali e mercati ittici ai pescatori? Dove sono i soldi per ammodernare le loro imbarcazioni e per decarbonizzarle? Perché i soldi per i fermi pesca arrivano solo dopo due anni agli stessi pescatori?
Prendetevi le vostre responsabilità e dite la verità ai pescatori.
"
Rosa D'AMATO,2023-05-10,IT,Roadmap on a Social Europe: two years after Porto (debate),https://www.europarl.europa.eu/doceo/document/CRE-9-2023-05-10-INT-3-350-0000_IT.html,"  Rosa D'Amato,  a nome del gruppo Verts/ALE. – Signor Presidente, signor Commissario, signora Ministro, onorevoli colleghi, due anni fa a Porto i capi di Stato hanno fatto grandi promesse sulla necessità di rafforzare la dimensione sociale dell'Europa. A due anni di distanza non vi è alcuna misura concreta per rispondere alla povertà dilagante, all'erosione del potere d'acquisto di milioni di famiglie, al divario crescente fra i territori.
Per Noi Verdi Europei è fondamentale rivedere il patto di stabilità e crescita; basta strangolare lo sviluppo e la convergenza con misure di austerity.
Le regole fiscali devono servire per investimenti verdi e sociali, nei servizi essenziali come sanità, scuola, trasporto sostenibile. Altrimenti i divari territoriali e quelli sociali continueranno a crescere.
Serve subito una direttiva europea sul reddito minimo al di sopra della soglia di povertà, perché è una misura efficace contro la povertà.
Così come è urgente una direttiva europea perché i tirocini per i nostri giovani siano retribuiti e di qualità, si metta così fine a pratiche abusive in tutta Europa e si blocchi la fuga dei cervelli.
Soltanto se torniamo a investire nelle persone possiamo creare una società resiliente e sostenibile, anche e soprattutto dal punto di vista economico.
Il summit di fine maggio è un'occasione importante: rivedere i trattati e mettere al centro i diritti sociali. L'Europa ha un futuro solo con un nuovo e ambizioso patto sociale, è l'unica risposta possibile alla crisi che stiamo vivendo.
"
Rosa D'AMATO,2023-04-18,IT,"The need for European solidarity in saving lives in the Mediterranean, in particular in Italy (debate)",https://www.europarl.europa.eu/doceo/document/CRE-9-2023-04-18-INT-2-381-0000_IT.html,"  Rosa D'Amato (Verts/ALE).   – Signor Presidente, non solo ostacola i soccorsi in mare, gettando le basi per stragi come quella di Cutro, il governo Meloni vuole abolire la protezione speciale dei migranti, vuol dire criminalizzare diecimila perseguitati e torturati nei propri paesi.
Il governo di destra italiano è in ottima compagnia a violare i principi fondanti dell'Unione europea. Mi riferisco ai respingimenti in mare della Grecia con l'assenso di Frontex. Mi riferisco alle violenze e detenzioni arbitrarie in Ungheria, Bulgaria e Croazia sulla rotta balcanica. 
E infine c'è questa disumana idea di costruire muri alle frontiere con fondi dell'Unione europea. Eppure Weber, presidente del PPE, promotore di questa idea, da tedesco, dovrebbe sapere bene che i muri, quando si tratta di esseri umani, non si costruiscono, ma si abbattono.
Abbiamo bisogno di salvare vite in mare, abbiamo bisogno di ingressi legali, di corridoi umanitari, di un meccanismo obbligatorio di ripartizione fra i paesi. Abbiamo bisogno di garanzia dell'accesso alla procedura di asilo e accoglienza. Serve una vera cooperazione con i paesi terzi e non il vergognoso accordo con la Libia.
Che senso ha quindi dichiarare lo stato di emergenza per un fenomeno che è strutturale? Quarant'anni di emergenza? In realtà è una tattica diversiva. Parlare di accoglienza e integrazione è l'unico modo per trasformare la migrazione in un'opportunità.
"
Rosa D'AMATO,2023-04-18,IT,Revision of the EU Emissions Trading System (A9-0162/2022 - Peter Liese),https://www.europarl.europa.eu/doceo/document/CRE-9-2023-04-18-INT-2-474-0000_IT.html,"  Rosa D'Amato (Verts/ALE).   – Signora Presidente, la revisione del sistema di scambio di quote di emissione di CO2 doveva essere un'occasione da non perdere. 
Con questo accordo il settore elettrico, l'industria pesante emetterà il 62 % di CO2 in meno entro il 2030 rispetto al 2005 e la destinazione dei proventi della vendita all'asta delle quote sarà spesa esclusivamente per gli investimenti per il clima. 
Ma l'industria continuerà a beneficiare di quote gratuite fino al 2034, mentre invece, con l'estensione del mercato del carbonio ai trasporti e al riscaldamento, i cittadini pagheranno già dal 2027. Questa è una misura profondamente ingiusta, che creerà maggiore disparità tra i paesi dell'Unione europea in base alla loro dipendenza dai combustibili fossili e al loro tasso di ricchezza. 
La compensazione del fondo sociale è un passo nella giusta direzione, ma non è sufficiente per proteggere le famiglie vulnerabili. l'Unione europea, persistendo nel suo approccio liberale nella transizione energetica, sta commettendo un deplorevole errore. 
Certo, il carbonio deve avere un costo, ma non può essere fatto sulle spalle dei cittadini che non sono responsabili dell'inazione climatica dei loro leader. 
Il Green Deal deve essere un patto sociale e noi continueremo a lottare per far sì che ciò accada. 
"
Rosa D'AMATO,2023-03-29,IT,The Rights of children in Rainbow Families and same sex parents in particular in Italy (debate),https://www.europarl.europa.eu/doceo/document/CRE-9-2023-03-29-INT-1-189-0000_IT.html,"  Rosa D'Amato (Verts/ALE).   – Signor Presidente, onorevoli colleghi, grazie Commissaria per le sue parole.
Il governo di estrema destra italiano si accanisce contro la comunità LGBTI per nascondere in realtà la propria incapacità su tanti altri temi. Un accanimento che nel suo furore ideologico miete vittime innocenti: i bambini. E allora si preferisce negare la realtà, quella della loro esistenza, quella dei loro genitori, quella dell'amore che li rende famiglie al pari di tutte le altre.
Ai problemi creati dalla mancanza di una legge che li tuteli si aggiungono gli ostacoli creati da una scelta inumana e senza senso, che spinge già i sindaci in Italia a creare ulteriori discriminazioni tra famiglie e famiglie, tra bambini e bambini, quando invece a prevalere dovrebbero essere soltanto i loro diritti, e sempre.
Io e i miei colleghi, insieme alla Commissaria nel suo lavoro, useremo tutti gli strumenti legislativi a disposizione per difendere i cittadini dalla vostra retorica odiosa e ci saranno conseguenze per le vostre azioni. Giocare sulla pelle dei bambini è una scelta che non vi sarà perdonata.
"
Rosa D'AMATO,2023-03-14,IT,European Semester for economic policy coordination 2023 - European Semester for economic policy coordination: Employment and social priorities for 2023 (debate),https://www.europarl.europa.eu/doceo/document/CRE-9-2023-03-14-INT-2-134-0000_IT.html,"  Rosa D'Amato (Verts/ALE).   – Signora Presidente, onorevoli colleghi, Commissario, Consiglio, il patto sociale tra le istituzioni e i cittadini è rotto. Le regole a livello europeo sono incapaci di rispondere alla crisi sociale e, anzi, nella loro rigidità, vanificano gli sforzi degli ultimi anni per una vera ripresa economica, territoriale e sociale. 
Il semestre europeo, così come il Patto di stabilità e crescita, sono strumenti oramai superati che rappresentano un ostacolo alla convergenza sociale. I principi del pilastro europeo dei diritti sociali sono rimasti lettera morta. 
Ecco perché noi Verdi chiediamo una riforma del quadro di governance economica, obiettivi obbligatori per l'eliminazione della povertà e l'esclusione sociale e una valutazione dell'impatto sociale dei piani dei vari Stati membri e dei soldi stanziati dai governi nazionali.
Senza il necessario spazio fiscale che permetta di tornare ad investire nella scuola, nella sanità e in misure di inclusione, come il reddito minimo, non potrà mai esserci una transizione giusta. Ripartire dalla giustizia sociale è l'unica possibilità che abbiamo e noi Verdi abbiamo le idee chiare: serve una riforma. 
"
Rosa D'AMATO,2023-03-14,IT,Adequate minimum income ensuring active inclusion (debate),https://www.europarl.europa.eu/doceo/document/CRE-9-2023-03-14-INT-2-177-0000_IT.html,"  Rosa D'Amato (Verts/ALE).   – Signor Presidente, onorevoli colleghi, la surreale polemica della destra contro il reddito minimo è una prova lampante che il patto sociale non esiste più. Noi Verdi chiediamo semplicemente una direttiva europea che porti il reddito minimo al di sopra della soglia di povertà, affinché diventi uno strumento di vera inclusione sociale e non di mera sopravvivenza. 
Un reddito minimo adeguato va accompagnato da un sistema di politiche attive ambizioso per far fronte la crescente povertà anche tra chi lavora. Non è accettabile che in Europa governi come quello italiano usino una retorica disgustosa per distrarre i cittadini, aizzarli gli uni contro gli altri per nascondere la sua incompetenza e le sue vere intenzioni. 
La verità? Ridurre il numero dei beneficiari e l'importo complessivo del reddito ha un solo obiettivo: forzare i più vulnerabili ad accettare lavori precari e malpagati. Abbiate il coraggio di dirlo, però. 
"
Rosa D'AMATO,2023-01-18,IT,"An EU strategy to boost industrial competitiveness, trade and quality jobs (debate)",https://www.europarl.europa.eu/doceo/document/CRE-9-2023-01-18-INT-3-086-0000_IT.html,"  Rosa D'Amato (Verts/ALE).   – Signora Presidente, onorevoli colleghi, la Commissione e la Presidente Von der Leyen annunciano un piano industriale per il Green Deal e per la transizione verso emissioni zero, evitando le delocalizzazioni. Il piano si concentra però sull'aumento di aiuti di Stato per le industrie energivore. 
Voglio portare qui in plenaria, approfittare per parlare con voi di un caso in particolare. In Italia, a Taranto, il governo destina centinaia di milioni per mantenere attiva l'acciaieria che inquina a norma di legge. E non è un paradosso. È la drammatica realtà, perché negli ultimi dieci anni tutti i governi hanno decretato la possibilità di produrre inquinando e operando anche al riparo dalla magistratura, mentre una sentenza di primo grado già individua nel processo ""Ambiente svenduto"" responsabilità precise. 
E oggi cosa sta accadendo? Il governo Meloni introduce uno scudo penale. Avete capito bene, per chi gestirà l'ex Ilva ci sarà un'immunità penale. Si potrà continuare a produrre impunemente. Ieri, a Taranto, i cittadini, gli ecologisti, gli stakeholder, gli industriali puliti si sono ribellati scendendo in piazza, mentre le centraline del quartiere Tamburi denunciano pericolosi picchi del livello del benzene nell'aria. Il benzene è un cancerogeno. 
A Taranto la salute continua ad essere sacrificata sull'altare del profitto e per di più aiutato dallo Stato e a questo punto aiutato dall'Europa. Se il piano industriale per il Green Deal parte dalle stesse premesse che hanno condannato la mia città, a piangere non saranno solo i tarantini, sarà tutta l'Europa. 
Date un senso ai trattati, date un senso alle direttive europee, fermando una volta per tutte l'attività di questi impianti. 
"
Rosa D'AMATO,2022-12-13,IT,A need for a dedicated budget to turn the Child Guarantee into reality - an urgency in times of energy and food crisis (debate),https://www.europarl.europa.eu/doceo/document/CRE-9-2022-12-13-INT-2-182-0000_IT.html,"  Rosa D'Amato,  a nome del gruppo Verts/ALE. – Signor Presidente, signor Commissario, onorevoli colleghi, questo Natale milioni di bambini in Europa combatteranno il freddo e la fame. I loro genitori affronteranno un dilemma terribile: riscaldare casa o portare un piatto caldo a tavola?
Tutto ciò accade mentre multinazionali speculano indisturbate sui prezzi dell'energia e del cibo. Quelli che dovrebbero essere diritti essenziali, garantiti a tutti, sono invece diventati beni di lusso e, così, sempre più persone scivolano nella povertà.
La garanzia per l'infanzia è una richiesta di questo Parlamento per garantire un accesso equo e gratuito a servizi educativi della prima infanzia, un'istruzione di qualità, assistenza sanitaria, alimentazione sana e alloggi adeguati.
Abbiamo chiesto 20 miliardi in più per il periodo 2021-2027, però, dall'altro lato, abbiamo 18 stati su 27 che hanno consegnato i piani nazionali. Ne mancano ancora alcuni.
Affrontare la povertà infantile richiede un approccio sistemico. Quindi, nell'immediato noi proponiamo di vietare gli sfratti domestici e le disconnessioni energetiche; tassare gli extraprofitti di chi specula su cibo ed energia – mi riferisco alla grande distribuzione organizzata e alle compagnie energetiche – per supportare invece con questi soldi le famiglie e i minori in difficoltà; introdurre un salario minimo per combattere il fenomeno dei lavoratori poveri; concentrare le risorse del PNRR ma anche dei fondi europei e nazionali nelle aree più svantaggiate degli Stati membri.
Il rapporto UNICEF, ad esempio, lancia un grido d'allarme per il Sud Europa e, ad esempio, sull'Italia: il 46 % dei minori residenti nel mezzogiorno è a rischio di povertà ed esclusione sociale, a fronte invece del 19 % del centro Nord.
La garanzia per l'infanzia sia solo l'inizio di un vero e proprio ""social deal europeo"", per rifondare l'Europa sul concetto di dignità umana che molto spesso dimentichiamo.
"
Rosa D'AMATO,2022-11-23,IT,The need for a European solution on asylum and migration including search and rescue (debate),https://www.europarl.europa.eu/doceo/document/CRE-9-2022-11-23-INT-3-068-0000_IT.html,"  Rosa D'Amato (Verts/ALE).   – Signor Presidente, onorevoli colleghi, signor Commissario, l'11 novembre una motovedetta della Guardia costiera tunisina ha speronato una barca con dei migranti a bordo: sono morti 3 bambini, annegati.
Nel 2020, uno dei capi della Guardia costiera libica è stato arrestato dalle autorità di Tripoli: era uno dei boss del traffico di esseri umani. E sono solo due casi.
Ed è con i soldi dei contribuenti europei che finanziamo le guardie costiere del Nord Africa: in Tunisia, in Libia, in Egitto. E con che risultati: sale il numero dei morti.
Cari colleghi, questo è un nostro fallimento: finanziamo noi i trafficanti di esseri umani o le famigerate carceri libiche. Ma non discutiamo di questo fallimento, no, noi discutiamo delle navi delle ONG. Qualcuno ritira fuori la fantomatica teoria del pull factor. Dov'è questo pull factor? Dov'è questo falso report di Frontex che conosce il ministro Tajani in Italia, ma che noi non conosciamo e che non abbiamo diritto di vedere?
Si mette in dubbio la legalità delle attività delle ONG. Ma sono tutte accuse smentite dal diritto internazionale e nei fatti. Le ONG operano nel pieno rispetto del diritto marittimo internazionale. Chi non lo fa sono i governi che respingono i barconi, che li lasciano alla deriva in mare per settimane, come il mio governo in Italia.
Le ONG fanno l'unica cosa possibile in coerenza con i valori europei: salvare vite umane.
"
Rosa D'AMATO,2022-11-23,IT,The need for a European solution on asylum and migration including search and rescue (debate),https://www.europarl.europa.eu/doceo/document/CRE-9-2022-11-23-INT-3-071-0000_IT.html,"  Rosa D'Amato (Verts/ALE),  intervento “cartellino blu”. – Lei sta accusando noi progressisti di essere complici e degli scafisti. Allora aspettiamo una Sua denuncia. Se Lei accusa noi di essere complici degli scafisti, ci aspettiamo una Sua denuncia presso qualche Corte di giustizia, Corte europea, nazionale, italiana. 
Ci deve accusare con degli atti e con dei fatti ben precisi. Deve anche dirci se ci sono delle ONG che sono state condannate da qualche Corte europea di giustizia, da qualche giudice, perché complici degli scafisti e complici delle morti in mare. Ha questa contezza? Ha dei dati? Sa se ci sono delle condanne penali per le navi delle ONG? Altrimenti sta facendo soltanto propaganda e accuse inutili. 
"
Rosa D'AMATO,2022-11-22,IT,Question Time (Commission) - Future legislative reform of the Economic Governance Framework in times of social and economic crisis,https://www.europarl.europa.eu/doceo/document/CRE-9-2022-11-22-INT-2-221-0000_IT.html,"  Rosa D'Amato (Verts/ALE).   – Signor Commissario, noi temiamo che la riforma del quadro di governance economica, proposta dalla Commissione, non sia sufficiente ad affrontare proprio i tempi di crisi sociale ed economica che stiamo vivendo.
I territori, il Comitato delle regioni, ma anche questo stesso Parlamento hanno chiesto che fosse introdotta una golden rule per gli investimenti verdi. Per anni i Comuni non hanno potuto investire nella transizione ecologica a causa di margini fiscali soffocanti. Ecco perché il cofinanziamento nazionale della politica di coesione va scorporato dal calcolo di deficit.
Poi sul sociale, dove sono gli stimoli necessari a massicci programmi di welfare sociale o investimenti nei servizi pubblici che ormai sono sottofinanziati da anni? Penso alla sanità, penso all'istruzione.
Infine, dov'è la risposta fattuale al gap di investimenti e al divario territoriale, che è crescente all'interno delle regioni dell'Europa, ma all'interno delle stesse nazioni? Penso al Mezzogiorno d'Italia.
"
Rosa D'AMATO,2022-11-22,IT,Question Time (Commission) - Future legislative reform of the Economic Governance Framework in times of social and economic crisis,https://www.europarl.europa.eu/doceo/document/CRE-9-2022-11-22-INT-2-223-0000_IT.html,"  Rosa D'Amato (Verts/ALE).   – Signor Commissario, la proposta non tiene conto dei costi incalcolabili dell'inazione climatica. Quanto costa agli Stati membri rimandare di anno in anno gli investimenti necessari per fronteggiare la crisi climatica? Quanto costa non investire contro, ad esempio, il dissesto idrogeologico, il rifacimento delle reti idriche? È evidente: i costi per riparare i danni invece che prevenirli sono molto più alti.
Quindi, Commissario, c'è un'intenzione da parte della Commissione di spingere verso questo tipo di investimenti?
"
Rosa D'AMATO,2022-11-22,IT,Situation in Libya (debate),https://www.europarl.europa.eu/doceo/document/CRE-9-2022-11-22-INT-2-476-0000_IT.html,"  Rosa D'Amato (Verts/ALE).   – Signora Presidente, onorevoli colleghi, io devo ringraziare il collega Pisapia e i colleghi che hanno lavorato a questo documento, perché per negoziare raccomandazioni efficaci, malgrado i tentativi delle destre di inserire messaggi fuorvianti, di criminalizzare la solidarietà e quindi il lavoro in mare delle ONG spacciandole come un fattore di attrazione, c'è voluto un grande lavoro e un grande coraggio.
Con il voto di domani deve essere chiara qual è la nostra posizione. Le cosiddette guardie costiere libiche sono responsabili delle intercettazioni di imbarcazioni di migranti e rifugiati e della loro detenzione illegale. Si indaghi sulle atrocità e sui meccanismi di monitoraggio e responsabilità e poi dobbiamo smettere di finanziare e cooperare con chi in Libia è accusato di gravi violazioni e di coinvolgimento nella tratta degli esseri umani.
"
Rosa D'AMATO,2022-10-19,IT,Whitewashing of the anti-European extreme right in the EU (topical debate),https://www.europarl.europa.eu/doceo/document/CRE-9-2022-10-19-INT-3-147-0000_IT.html,"  Rosa D'Amato (Verts/ALE).   – Signor Presidente, onorevoli colleghi, per raggiungere il potere l'estrema destra ha imparato che bisogna indossare la maschera della moderazione o normalizzazione, ma le bugie hanno le gambe corte.
I cittadini europei si renderanno conto molto presto delle vostre intenzioni: facilitare l'evasione fiscale e prendersela invece con i più vulnerabili, importare gas dalle dittature e poi incolpare il Green Deal di tutti i mali del mondo, difendere le multinazionali quando scappano nei paradisi fiscali devastando interi popoli ed ecosistemi, mentre a casa vostra avete solo un'ossessione: tagliare i servizi pubblici, dalla sanità all'educazione. 
Da italiana, da europea, dico con forza che non potrà mai essere normale l'omofobia, la xenofobia, la negazione dei principi elementari delle civiltà moderne. Non sarà mai normale puntare il dito contro le differenze, contro gli immigrati che fuggono da guerre e dalla povertà. 
I diritti umani non sono negoziabili. Non abbasseremo la guardia, ci troverete qui in piazza a denunciare le vostre ipocrisie e a ricordarvi che siete il passato. 
"
Rosa D'AMATO,2022-10-17,IT,International Day for the Eradication of Poverty (debate),https://www.europarl.europa.eu/doceo/document/CRE-9-2022-10-17-INT-1-075-0000_IT.html,"  Rosa D'Amato (Verts/ALE).   – Signora Presidente, signor Commissario, onorevoli colleghi, se doveste scegliere tra accendere il riscaldamento o mangiare, cosa fareste? Questa è la domanda che si pongono milioni di cittadini in tutta l'Unione. 
Già oggi milioni di famiglie vivono in condizioni di povertà. L'inflazione galoppante e la crisi energetica rischiano di far salire drammaticamente questo numero. L'Europa tutta, da quest'Aula ai governi, ha l'obbligo di agire per prevenire una vera e propria emergenza umanitaria e lo deve fare subito.
Il Consiglio discute di proposte contro la crisi energetica, discute di price cap, di prelievi sugli extraprofitti, di riforma del mercato. Tutte misure giuste, ma che non rispondono alle urgenti esigenze di aiuto che arrivano dai cittadini più esposti. La pandemia ce lo ha insegnato: la via d'uscita dalla crisi è nella solidarietà. Le divisioni a Bruxelles non devono essere pagate dal popolo in difficoltà.
Serve un fondo comune europeo che preveda in via prioritaria aiuti alle famiglie e alle micro e piccole imprese. E, aggiungo, il patto di stabilità e crescita: la sua sospensione va prorogata. Gli Stati hanno bisogno del necessario spazio fiscale per finanziare corposi pacchetti di sostegno.
Non c'è tempo da perdere. L'inverno è alle porte.
"
Rosa D'AMATO,2022-10-17,IT,Guidelines for the employment policies of the Member States (debate),https://www.europarl.europa.eu/doceo/document/CRE-9-2022-10-17-INT-1-219-0000_IT.html,"  Rosa D'Amato,  a nome del gruppo Verts/ALE. – Signor Presidente, onorevoli colleghi, innanzitutto grazie all'on. Alicia Homs Ginel per il lavoro proficuo e per la collaborazione con gli altri colleghi, con cui abbiamo lavorato veramente bene.
Con queste linee guida per le politiche occupazionali degli Stati membri proponiamo di contrastare l'inflazione e il suo impatto sociale. Ce la possiamo fare. Serve un piano europeo per la formazione e riqualificazione dei lavoratori, che si investano risorse nei green job. È la transizione ecologica che crea più e nuovi posti di lavoro. Chi lo perderà (per esempio in una acciaieria che chiude) potrà ritrovarlo in un'azienda che installa pannelli solari, idrolizzatori per l'idrogeno verde, ma va formato.
Aumentiamo di 20 miliardi il fondo per la garanzia europea per l'infanzia, garantiamo a tutti i bambini un accesso equo ed efficace alla sanità e all'istruzione, alloggi adeguati e una sana alimentazione.
Il patto di stabilità e crescita, poi, va quantomeno sospeso. Ricordiamoci la Grecia, l'austerity, le politiche ""lacrime e sangue"" dei falchi del rigore ammazzarono almeno 700 bambini. L'equilibrio di bilancio non vale la vita delle persone.
I governi poi introducano un salario minimo, contrastino lo sfruttamento del lavoro e garantiscano un reddito minimo. Lo dico anche a chi è a destra in questo Parlamento, ai meloniani, ai salviniani e ai renziani che ostacolano questo progetto e queste proposte, qui come nel mio paese, in Italia.
La battaglia è unica: tutela dei diritti sociali e tutela dell'ambiente.
"
Rosa D'AMATO,2022-10-03,IT,Striving for a sustainable and competitive EU aquaculture: the way forward (debate),https://www.europarl.europa.eu/doceo/document/CRE-9-2022-10-03-INT-1-103-0000_IT.html,"  Rosa D'Amato,  a nome del gruppo Verts/ALE. – Signora Presidente, onorevoli colleghi, un'acquacoltura sostenibile è una acquacoltura che garantisce il rispetto dell'ambiente, della salute umana e della sicurezza alimentare. Lontana quindi dai paradigmi dell'allevamento intensivo. 
La sostenibilità passa attraverso la promozione di pratiche a basso impatto, circolari, come l'acquacoltura a bassi livelli trofici, multitrofica e biologica. Un'acquacoltura sostenibile è quella che garantisce che la produzione di mangime non abbia un impatto negativo sulla sicurezza alimentare dei paesi terzi. 
Infine, è inaccettabile la richiesta di escludere i cormorani dalla lista delle specie protette dalla direttiva Uccelli. È invece necessario intervenire a livello locale, affinando le soluzioni esistenti per consentire al settore di gestire eventuali problematiche. 
Investiamo allora nella ricerca, anche con i soldi del FEAMPA, e nell'assistenza agli operatori del settore, invece di lanciare una caccia alla specie che avrebbe gravissime conseguenze sulla biodiversità. 
"
Rosa D'AMATO,2022-09-14,IT,"Economic, social and territorial cohesion in the EU: the 8th Cohesion Report - EU border regions: living labs of European integration (debate)",https://www.europarl.europa.eu/doceo/document/CRE-9-2022-09-14-INT-3-409-0000_IT.html,"  Rosa D'Amato (Verts/ALE).   – Signora Presidente, signora Commissaria, onorevoli colleghi, cara Constanze, grazie per questa relazione e grazie per il lavoro di questi anni.
Siamo qui a discutere del futuro della politica di coesione, di accesso diretto ai finanziamenti per le città, di PIL che non può più essere l'unico indicatore, di rivedere il patto di stabilità e crescita e dovremmo, qui, dichiarare compatti alla Commissione e al Consiglio che la politica di coesione è fondamentale per la transizione energetica delle nostre regioni e dei nostri comuni. E soprattutto che i fondi di coesione non sono uno strumento di emergenza.
Però, c'è un però: con RepowerEU, col silenzio assenso della Commissione, dei gruppi politici e del Consiglio viene inferta, io temo, una ferita, forse mortale, alla politica di coesione.
Basta finanziare le fonti fossili, i rigassificatori e chissà cos'altro. Non arrecare danno significativo è un principio che non va sospeso. E poi, nessun vincolo territoriale all'uso di queste risorse, cuore pulsante del principio di convergenza e quindi della politica regionale? E così, avanti, con trasferimenti e con deroghe.
Di emergenza in emergenza, ci viene chiesto di essere complici. Ma non possiamo esserlo: noi Verdi non possiamo essere complici della distruzione della politica regionale.
"
Rosa D'AMATO,2022-09-13,IT,EU response to the increase in energy prices in Europe (debate),https://www.europarl.europa.eu/doceo/document/CRE-9-2022-09-13-INT-2-312-0000_IT.html,"  Rosa D'Amato (Verts/ALE).   – Signora Presidente, signora Commissaria, onorevoli colleghi, la crisi energetica è causata da un sistema che da tempo traballa e la guerra in Ucraina ne ha solo evidenziato tutta la fragilità, a discapito dei cittadini e non certo degli speculatori.
L'Unione europea deve adesso fornire una risposta concreta per aiutare le famiglie e le imprese messe in ginocchio dal rincaro dell'energia. La Commissione deve adesso garantire che le compagnie fossili smettano di accumulare profitti sulle spalle dei cittadini. Gli Stati membri siano vincolati a destinare i soldi recuperati dagli extraprofitti alle famiglie e alle imprese più vulnerabili.
Per garantire un futuro ai nostri figli, abbiamo però bisogno di un cambiamento radicale, che è possibile solo accelerando la transizione verso fonti rinnovabili e dando priorità all'efficientamento energetico, senza cercare gas altrove e senza investire nel nucleare.
Non c'è tempo e non ci sono più soldi per finanziare combustibili fossili costosi e ambientalmente insostenibili. La transizione al 100 % di energie rinnovabili entro il 2040 è tecnicamente fattibile, economicamente sostenibile e, guardate un po', anche conveniente. Se accelerata con pratiche e con politiche pressanti, addirittura possiamo accelerare al 2035.
"
Rosa D'AMATO,2022-06-08,IT,"Social Climate Fund (A9-0157/2022 - David Casa, Esther de Lange)",https://www.europarl.europa.eu/doceo/document/CRE-9-2022-06-08-INT-3-418-0000_IT.html,"  Rosa D'Amato (Verts/ALE).   – Signora Presidente, onorevoli colleghi, a Strasburgo oggi è andata in scena una delle pagine più vergognose della politica europea recente. La destra tutta, dal PPE di Berlusconi ai gruppi di Salvini e Meloni, insieme ai liberali del gruppo di Renzi, hanno deciso di tutelare gli interessi delle lobby del fossile e dell'industria inquinante e mandare all'aria il Fondo sociale per il clima, un fondo volto ad aiutare le famiglie e i piccoli imprenditori più vulnerabili, quelli più esposti ai rincari di bollette e carburanti.
Parliamo di più di 40 miliardi di euro, di cui oltre il 10 % sarebbe andato all'Italia, risorse che avrebbero finanziato sussidi ed incentivi per le fasce più deboli della popolazione. Quello che chiedevamo è che il costo di questo Fondo venisse pagato da chi inquina e da chi sta facendo giganteschi extra profitti con i rincari, ossia riformando il sistema dell'ETS.
Ma centrodestra e liberali hanno affossato la riforma e di fatto hanno bloccato il Fondo sociale. Grazie a loro le lobby oggi festeggiano e penseranno di poter continuare ad aumentare i profitti extra. Ma non demordiamo e continueremo a lottare affinché le famiglie più povere non paghino il prezzo di un modello economico fallimentare per il pianeta e per l'intera popolazione.
"
Rosa D'AMATO,2022-05-03,IT,A sustainable blue economy in the EU: the role of fisheries and aquaculture (A9-0089/2022 - Isabel Carvalhais),https://www.europarl.europa.eu/doceo/document/CRE-9-2022-05-03-INT-2-408-0000_IT.html,"  Rosa D'Amato (Verts/ALE).   – Signor Presidente, onorevoli colleghi, ho votato a favore della relazione sull'economia blu in Europa. 
Siamo riusciti ad inserire, grazie ai nostri emendamenti, tutele effettive dell'ambiente marino, tra cui la necessità di vietare le attività industriali estrattive dannose per l'ambiente, incluse le trivelle, nelle aree marine protette. Purtroppo non siamo riusciti a mantenere il testo originale con cui per la prima volta il Parlamento chiedeva di vietare la pesca a strascico nelle aree marine protette. 
Sono comunque felice che questa relazione sottolinei l'importanza della piccola pesca costiera, riconoscendo la necessità di tutelare il segmento e promuoverne lo sviluppo anche attraverso l'assegnazione di una fetta più ampia delle possibilità di pesca. Il testo insiste sulla garanzia di condizioni di lavoro dignitose, sicurezza sociale e rappresentanza nelle organizzazioni e nei processi decisionali. 
Il testo, inoltre, riconosce il ruolo delle donne nella pesca e nell'acquacoltura, ma è necessario aumentarne la visibilità e assicurare la parità di accesso all'occupazione. La relazione è sicuramente quindi un passo in avanti verso un'economia blu sostenibile ed inclusiva. 
"
Rosa D'AMATO,2022-05-03,IT,EU action plan for organic agriculture (A9-0126/2022 - Simone Schmiedtbauer),https://www.europarl.europa.eu/doceo/document/CRE-9-2022-05-03-INT-2-413-0000_IT.html,"  Rosa D'Amato (Verts/ALE).   – Signor Presidente, onorevoli colleghi, ho votato a favore del piano d'azione dell'Unione europea per l'agricoltura biologica. Questa relazione sostiene in maniera inequivocabile lo sviluppo dell'agricoltura biologica. 
Dopo rinunce ambientali della nuova PAC e mentre la guerra in Ucraina ci ricorda l'urgenza di uscire da un modello agricolo basato sugli idrocarburi per i suoi fertilizzanti e pesticidi, il Parlamento europeo ha preso la posizione giusta sul piano d'azione per l'agricoltura biologica, settore chiave anche per il mio paese, l'Italia. 
Il nostro modello intensivo ha superato i limiti consentiti dall'ambiente ed è urgente cambiare il nostro modello alimentare, produrre meglio e non necessariamente di più. Questa relazione è un ulteriore passo per raggiungere gli obiettivi della farm to fork, definendo l'agricoltura biologica economicamente sana per gli agricoltori e salutare per i consumatori, sostenendo inoltre una produzione locale e le filiere corte. Questa è la direzione che dobbiamo seguire per la nostra salute e quella del pianeta. 
"
Rosa D'AMATO,2022-03-07,IT,Implementation of the 2021-2027 cohesion policy (debate),https://www.europarl.europa.eu/doceo/document/CRE-9-2022-03-07-INT-1-049-0000_IT.html,"  Rosa D'Amato (Verts/ALE).   – Signora Presidente, signora Commissaria, onorevoli colleghi, è successo esattamente ciò che temevamo e che ho denunciato a più riprese. Gli Stati membri hanno preferito concentrare i loro sforzi sui piani di ripresa e resilienza, Lei dice che è una cosa giusta, però trascurare la politica di coesione e arrivare ai gravissimi ritardi di oggi non è concepibile.
Non è una sorpresa, la retorica dell'urgenza ha spinto la Commissione a chiudere gli occhi su troppe storture, perché ai piani di recupero e resilienza non si poteva dire di no.
Vorrei fare un appello perché ciò non accada anche con gli accordi di partenariato della prossima programmazione, le conseguenze sarebbero disastrose. Troppo spesso parliamo soltanto di spendere le risorse, una condizione, certo, necessaria, ma non sufficiente per una vera convergenza economica, sociale e territoriale, che invece è sempre più lontana.
Soprattutto, non ceda alle pressioni di chi vuole annacquare i target climatici con operazioni di greenwashing, usando la retorica dell'emergenza. Lo stiamo vivendo in questi giorni terribili: ritardare la transizione è solo un regalo per chi lucra sulle fonti fossili e non certo per i nostri cittadini, che sono sempre più vulnerabili.
"
Rosa D'AMATO,2021-12-15,IT,State of play of the RRF (Recovery and Resilience Facility) (debate),https://www.europarl.europa.eu/doceo/document/CRE-9-2021-12-15-INT-3-209-0000_IT.html,"  Rosa D'Amato (Verts/ALE).   – Signor Presidente, signori Commissari, onorevoli colleghi, no reforms, no money. Senza riforme, i fondi saranno bloccati. 
È giusto: i nostri paesi devono potenziare equità ed efficienza amministrativa tutelando l'ambiente e mitigando il cambiamento climatico. Ma se l'ONU denuncia che la riforma della giustizia in Italia lascia impuniti i crimini ambientali a causa di tempi di prescrizione troppo brevi, portando ad una sostanziale impunità gli ecoreati, che invece richiedono accertamenti complessi al pari dei reati della criminalità organizzata?
Se ""semplification"" diventa ""deregulation"", promuovendo tecnologie inaffidabili e inefficaci come la cattura e lo stoccaggio della CO2, inceneritori, infrastrutture per il gas, metano, producendo più emissioni inquinanti e climalteranti?
Se la coesione economica, sociale e territoriale non viene promossa, come vuole l'articolo 4 del regolamento, ma anzi un sistema competitivo di bandi fra Comuni amplifica l'impatto sociale ed economico della crisi, in particolare sulle donne delle Regioni svantaggiate?
La Commissione intervenga a tutela dei cittadini più deboli, altrimenti l'RRF non solo sarà la pietra tombale delle speranze di invertire la rotta del Mezzogiorno e delle regioni svantaggiate, ma condannerà ad un debito insostenibile le prossime generazioni. 
"
Rosa D'AMATO,2021-11-22,IT,EU sports policy: assessment and possible ways forward (debate),https://www.europarl.europa.eu/doceo/document/CRE-9-2021-11-22-INT-1-121-0000_IT.html,"  Rosa D'Amato (Verts/ALE).   – Signora Presidente, onorevoli colleghi, signor Commissario, innanzitutto mi complimento con il relatore e il relatore ombra.
Da insegnante di educazione fisica quale sono e quale ritornerò ad essere, io ritengo che l'Unione europea debba e può far pressione sugli Stati membri per la riforma dei sistemi scolastici, che prevedono l'aumento delle ore e della qualità dell'insegnamento dell'educazione fisica fin dalla scuola elementare.
L'educazione fisica deve essere prevista da tutti i curricula nazionali ed avere un peso all'interno dei programmi. Ciò si ottiene solo con insegnanti laureati in scienze motorie, impiegati fin dalle scuole elementari.
I nostri bambini necessitano di insegnanti e programmi di qualità, che mirino a un armonico sviluppo psicomotorio. Solo così avremo con certezza bambini più coscienti del proprio corpo e dello spazio che occupa, più coordinati, più sani.
Inoltre, solo così cresceremo i cittadini del futuro, portatori sani di valori come il rispetto dell'altro, la parità di genere e la solidarietà.
"
Rosa D'AMATO,2021-10-06,IT,"Pandora Papers: implications on the efforts to combat money laundering, tax evasion and avoidance (debate)",https://www.europarl.europa.eu/doceo/document/CRE-9-2021-10-06-INT-3-189-0000_IT.html,"  Rosa D'Amato (Verts/ALE).   – Signora Presidente, onorevoli colleghi, prima vennero i Lux Leaks e l'Europa disse mai più. Poi i Panama Papers e i Paradise Papers e l'Europa disse mai più. La Commissione e il Consiglio giurarono una stretta senza precedenti ai paradisi fiscali, ma oggi ancora una volta parliamo di un altro scandalo, i Pandora Papers, e grazie a un giornalismo vero, un giornalismo d'inchiesta.
Eppure la black list delle giurisdizioni non cooperative, strumento chiave per fare pressioni sui paradisi fiscali, è sempre più corta. Proprio ieri i ministri delle Finanze europei hanno rimosso altri tre paesi; ne restano nove, ma i paradisi fiscali più famosi al mondo per elusione e riciclaggio ne restano fuori.
Il problema è politico, ma anche di credibilità. Con che credibilità l'Europa alza la bandiera della lotta all'evasione fiscale, quando ben due capi di governo e un ministro delle Finanze eludono il fisco? Con che credibilità essi stessi chiedono ai cittadini di fare sacrifici, chiedono il ritorno della austerity, ma in Consiglio si oppongono a misure anti-paradisi fiscali, come la base imponibile comune per le società o l'accordo sulla global minimum tax?
Questo non è soltanto un problema di giustizia fiscale, ma anche un problema di giustizia sociale.
"
Rosa D'AMATO,2021-09-14,IT,Natural disasters during the summer 2021 - Impacts of natural disasters in Europe due to climate change (debate),https://www.europarl.europa.eu/doceo/document/CRE-9-2021-09-14-INT-2-080-0000_IT.html,"  Rosa D'Amato,  a nome del gruppo Verts/ALE. – Signor Presidente, signora Commissaria, onorevoli colleghi, io ho un minuto e lo userò per farvi delle proposte.
Alla luce dei tempi lunghi degli Stati membri per quantificare i danni dei disastri, delle alluvioni e degli incendi, vi riproponiamo quanto meno di aumentare la percentuale dell'anticipo del Fondo di solidarietà europeo almeno del 30 %.
Alla luce del rapporto IPCC, chiedo alla Commissaria di stilare delle ulteriori raccomandazioni, delle linee guida che reindirizzino le risorse dell'RRF, dei Fondi strutturali europei sulla prevenzione soprattutto per i paesi più a rischio.
Siamo in una fase fondamentale di varo dei programmi operativi del Fondo di coesione, ed è possibile ancora farlo. Perché se paesi come l'Italia stanziano solo 2 miliardi per il dissesto idrogeologico, a fronte di un fabbisogno di ben 26 miliardi, vuol dire che bisogna esercitare una maggiore pressione sui governi a un uso efficace dei fondi nel contrasto dei cambiamenti climatici.
"
Rosa D'AMATO,2021-07-05,IT,"European Maritime, Fisheries and Aquaculture Fund (debate)",https://www.europarl.europa.eu/doceo/document/CRE-9-2021-07-05-INT-1-100-0000_IT.html,"  Rosa D'Amato (Verts/ALE).   – Signora Presidente, onorevoli colleghi, i finanziamenti per i piccoli pescherecci di lunghezza fino a 12 metri, la stesura di un piano per lo sviluppo della piccola pesca costiera e il 25 % dei fondi per la tutela della biodiversità: queste erano alcune delle principali richieste che il Parlamento aveva approvato con l'obiettivo di utilizzare i fondi pubblici europei per aiutare chi ne ha veramente bisogno – il segmento della piccola pesca costiera – e quindi promuovere la protezione e la ricostituzione della biodiversità nei mari europei. 
Purtroppo, ci troviamo di fronte ad un testo, ancora una volta, annacquato dal Consiglio che, come al solito in maniera non trasparente, fa gli interessi della grande flotta ai danni dei piccoli pescatori e della biodiversità marina. 
I soldi pubblici non possono essere utilizzati per sostenere imprese redditizie che rischiano di contribuire ulteriormente allo svuotamento dei nostri mari e devono essere invece essere messi a disposizione dei piccoli pescatori, volano della gestione sostenibile delle risorse marine. 
Mi appello quindi ai colleghi perché votino contro questo testo: il Parlamento deve mandare un chiaro segnale d'impegno per la difesa della piccola pesca costiera e la tutela della biodiversità.
"
Rosa D'AMATO,2021-06-08,IT,Climate-resilient EU fisheries and aquaculture (debate),https://www.europarl.europa.eu/doceo/document/CRE-9-2021-06-08-INT-2-358-0000_IT.html,"  Rosa D'Amato (Verts/ALE).   – Signora Presidente, onorevoli colleghi, i mari di tutto il mondo stanno pagando le conseguenze dal cambiamento climatico. Il Mar Mediterraneo è un bacino particolarmente vulnerabile: è un mare chiuso e poco profondo che si surriscalda rapidamente. Le conseguenze per la biodiversità e per la pesca artigianale costiera sono devastanti.
La situazione è grave in paesi come l'Italia, dove il 70 % della flotta è composto dalla piccola pesca costiera, ma dispone di mezzi limitati per far fronte a queste sfide.
La Commissione tuteli e sostenga la piccola pesca costiera, volano della gestione sostenibile delle risorse ittiche. Anche alla luce delle mancanze degli Stati membri, si vedono ad esempio le mancanze nell'assegnazione delle possibilità di pesca, l'accordo raggiunto sui fondi FEAMP, i ritardi nel distribuire i sostegni per i fermi ai pescatori. 
È necessario incentivare la gestione delle aree marine protette, con il coinvolgimento attivo e obbligatorio dei pescatori. Così aumenteremmo la resilienza dei mari al cambiamento climatico e offriremmo loro la possibilità di diversificare la propria attività. La Commissione intende tutelarli? Come?
"
Rosa D'AMATO,2021-06-07,IT,EU Biodiversity Strategy for 2030: Bringing nature back into our lives (debate),https://www.europarl.europa.eu/doceo/document/CRE-9-2021-06-07-INT-1-153-0000_IT.html,"  Rosa D'Amato (Verts/ALE).   – Signor Presidente, onorevoli colleghi, la biodiversità dei mari europei, e in particolare del Mar Mediterraneo, sta declinando ad un ritmo vertiginoso e non possiamo stare fermi di fronte a questo disastroso degrado. 
Negli ultimi cinquant'anni abbiamo perso quasi la metà degli organismi marini a livello globale. È il momento di agire ed è fondamentale votare a favore dell'introduzione di obiettivi vincolanti che consentano di proteggere il 30 % delle acque europee e di proteggerne rigorosamente il 10 %, mettendo fine all'impatto devastante di attività come trivellazioni, inquinamento dei trasporti marittimi, scarichi urbani e industriali, rifiuti marini, inclusa la plastica, e della pesca industriale.
Non lasciamo spazio ai tentativi di alcuni gruppi politici di abbassare il livello di ambizione raggiunto con emendamenti che sono deleteri. Serve una gestione efficace delle aree marine protette, che devono essere vera sintesi tra sostenibilità ambientale e socioeconomica e quindi gestite con i pescatori. Diamo spazio e modo ad ecosistemi e habitat preziosi di ricostituirsi e alla pesca artigianale sostenibile di sopravvivere. 
"
Rosa D'AMATO,2021-05-18,IT,Revised industrial strategy for Europe (debate),https://www.europarl.europa.eu/doceo/document/CRE-9-2021-05-18-INT-2-048-0000_IT.html,"  Rosa D'Amato (Verts/ALE).   – Signora Presidente, signora Commissaria, onorevoli colleghi, abbiamo atteso per un anno l'aggiornamento di questa strategia e ci aspettavamo una visione chiara per il futuro, delle misure concrete per raggiungere quegli obiettivi climatici che la Commissione dice di avere così a cuore. Invece è stata una grande delusione.
Le faccio l'esempio del settore dell'acciaio: dite che la siderurgia dovrebbe contribuire alla neutralità climatica. Ma quando si tratta di indicare il modo in cui intendete produrre l'acciaio del futuro, nessuna risposta chiara. 
Mi sarei aspettata una scelta coraggiosa: diventiamo leader nella produzione dell'acciaio verde; promuoviamo e mettiamo a punto tecnologie efficienti sin da ora; utilizziamo rottami di acciaio: stop alla produzione integrale da carbone; investiamo e acceleriamo su idrogeno verde, non clean, e quindi solo energie rinnovabili, rifiutando la dipendenza dalla cattura e dallo stoccaggio della CO2.
Parlate della necessità di cambiamento radicale del settore ma ancora nessuna menzione sul ripensare il modello di grandi acciaierie inquinanti e mortifere, di cui la mia terra ancora soffre. A me non sembra una strategia per il futuro ma un'accettazione dello status quo.
"
Rosa D'AMATO,2021-03-11,IT,"Respecting the partnership principle in the preparation and implementation of national recovery and resilience plans, and ensuring good governance of the spending (debate)",https://www.europarl.europa.eu/doceo/document/CRE-9-2021-03-11-INT-4-089-0000_IT.html,"  Rosa D'Amato (Verts/ALE).   – Signora Presidente, onorevoli colleghi, signor Commissario, la verità è che nella preparazione dei piani di ripresa e resilienza i territori non sono stati né coinvolti né consultati dagli Stati membri.
Eppure l'articolo 15 del regolamento prevede una relazione sul processo di consultazione di comuni, regioni, società civile, organizzazioni giovanili. Che piani saranno e che risultati daranno senza gli input degli stakeholder?
Inoltre in alcuni paesi, e penso al mio, c'è il rischio che i piani di ripresa non riflettano le esigenze delle regioni meno sviluppate, come il Mezzogiorno. Quelle risorse in più, ottenute per la grave situazione economica e sociale in cui versa il Sud devono essere ad esso destinate.
E che dire della riscrizione del piano di ripresa, affidato a società di consulenza americane come la McKinsey? Il coinvolgimento di aziende di consulenza e di multinazionali è sicuro, è compatibile con gli interessi dei cittadini europei? Noi crediamo di no.
Cosa pensa la Commissione?
"
Rosa D'AMATO,2021-03-09,IT,Fisheries control (debate),https://www.europarl.europa.eu/doceo/document/CRE-9-2021-03-09-INT-2-150-0000_IT.html,"  Rosa D'Amato (Verts/ALE).   – Signora Presidente, onorevoli colleghi, un sistema dei controlli del settore della pesca equo deve essere applicato in maniera uniforme in tutti gli Stati membri. Oggi invece l'80 % dei controlli avviene in Italia e in Spagna. Deve proteggere le risorse marine, tutelare la piccola pesca costiera, ma agire contro la pesca illegale. Deve aumentare la tracciabilità del pescato, soprattutto quello proveniente da paesi terzi.
In commissione pesca abbiamo ottenuto risultati importanti in termini di tracciabilità, di trasparenza, di armonizzazione dei controlli. L'appello che faccio ai colleghi è di eliminare deroghe che favoriscano gli interessi dei grandi pescherecci e che lascino spazio alle frodi. 
Oggi abbiamo l'opportunità di votare a favore sì di un sistema che protegga le risorse marine, ma passando attraverso la tutela della piccola pesca artigianale e che non si sottometta quindi agli interessi della grande flotta.
"
Rosa D'AMATO,2020-07-08,IT,Presentation of the programme of activities of the German Presidency (debate),https://www.europarl.europa.eu/doceo/document/CRE-9-2020-07-08-INT-1-041-0000_IT.html,"  Rosa D'Amato (NI).   – Signor Presidente, onorevoli colleghi, signora Merkel, ho un minuto per rivolgermi a Lei, la donna che è percepita dai cittadini europei come la padrona dell'Europa, Lei che con il Suo ex ministro von der Leyen alla guida della Commissione europea ha l'occasione di riparare agli errori fin qui commessi.
La COVID-19 sia per voi un monito ad agire diversamente: il recovery fund va approvato subito: servono risorse fresche, a fondo perduto ed entro l'anno. Il Parlamento europeo non accetterà nessun compromesso al ribasso rispetto alla proposta della Commissione; oltretutto è il minimo che l'Europa possa fare.
Queste risorse non possono arrivare dal MES, non insistete perché l'Italia lo attivi. La sanità italiana è stata massacrata dall'austerity e il patto di stabilità necessita di una revisione profonda e non di una sospensione a tempo. L'Italia ha imparato dai fratelli greci: non svenderemo il paese a privatizzazioni e liberalizzazioni selvagge; non permetteremo che grandi aziende straniere – tedesche, francesi, olandesi ma anche cinesi – depredino beni pubblici e asset strategici. Da italiana non accetto le offese nei confronti dei miei concittadini, dei loro enormi sacrifici per far quadrare i conti.
Vogliamo un'Europa più competitiva? Allora il mercato unico funzioni per tutti: via i paradisi fiscali; sì a una base imponibile comune e consolidata; subito il salario minimo europeo e la parità retributiva tra uomini e donne.
Il green new deal dica addio al fossile: basta salvaguardare gli interessi delle lobby e finanziare le grandi industrie inquinanti dell'acciaio! E attenzione: l'idrogeno del futuro è l'idrogeno verde, non l'idrogeno blu! Servono coraggio e ambizione: noi ci siamo, ma a queste condizioni.
"
Rosa D'AMATO,2020-01-14,IT,"Sustainable investment plan, just transition fund and Roadmap on Social Europe (debate)",https://www.europarl.europa.eu/doceo/document/CRE-9-2020-01-14-INT-2-171-0000_IT.html,"  Rosa D'Amato (NI).   – Signora Presidente, onorevoli colleghi, uno studio sulla riconversione della mia città, Taranto, sede dell'acciaieria più grande e più inquinante d'Europa, dice che il ciclofossile si sta chiudendo, lasciando nei mari, nella falda, nell'aria e nei terreni il decadimento lento e subdolo di una vita altrove normale, accompagnata da disgregazione sociale e senza alcun paracadute.
Sono i siti industriali come questo a cui il just transition fund deve dare risposte, avendo come priorità la salvaguardia della salute dei cittadini. Non sarà una giusta transizione, ma l'ennesima beffa, se modernizzare gli impianti vorrà dire usare il gas, fonte fossile e climalterante, soprattutto senza una valutazione dell'impatto sanitario.
L'importanza strategica del green new deal è nel ripensare l'economia, i trasporti, l'energia, trasformare l'Europa in fonte di ispirazione, leader nella lotta contro il riscaldamento globale.
Attenzione, però: questo Fondo non deve sottrarre risorse alla politica di coesione ma, semmai, essere in sinergia.
Infine la proposta: il sistema ETS avrebbe potuto destinare ad azioni per il clima ben 48 miliardi negli ultimi tre anni, quindi si utilizzino i ricavi provenienti dall'ETS per finanziare il just transition fund.
"
Rosa D'AMATO,2019-12-18,IT,"Public discrimination and hate speech against LGBTI people, including LGBTI free zones (B9-0234/2019)",https://www.europarl.europa.eu/doceo/document/CRE-9-2019-12-18-INT-3-202-0000_IT.html,"  Rosa D'Amato (NI).   – Signor Presidente, onorevoli colleghi, il clima di odio alimentato dalle autorità polacche nei confronti della comunità LGBTI – e così anche l'atteggiamento di chi giustifica attacchi verbali e fisici violenti – è inaccettabile. 
Quando ad essere lesi sono i diritti fondamentali delle cittadine e dei cittadini europei, il Parlamento europeo non sta a guardare, ma anche la Commissione e il Consiglio devono condannarli. 
Ecco perché sono favorevole a questa mozione di risoluzione. Ecco perché occorre portare a termine l'iter per la direttiva sulla non discriminazione e violenza, bloccata in Consiglio da ben 11 anni. Occorre colmare la lacuna legislativa nella protezione dai reati generati da pregiudizi basati sull'orientamento sessuale e sull'identità di genere. I diritti delle persone LGBTI sono diritti fondamentali, le Istituzioni europee e gli Stati membri hanno il dovere di rispettarli e proteggerli conformemente ai trattati, alla Carta, nonché al diritto internazionale.
Mozioni come questa ci fanno rendere conto che siamo ancora in pericolo e che quindi anche i diritti, persino il diritto di amare va difeso. L'Europa, quindi non è omofoba, mettetevelo in testa. 
"
Rosa D'AMATO,2019-12-11,IT,The European Green Deal (debate),https://www.europarl.europa.eu/doceo/document/CRE-9-2019-12-11-INT-1-065-0000_IT.html,"  Rosa D'Amato (NI).   – Signora Presidente, onorevoli colleghi, ci avete convocato d'urgenza per presentare questo Green New Deal ma la Presidente va via quasi subito. Se il buongiorno si vede dal mattino, se questo è il rispetto che la Commissione intende avere per l'unica Istituzione democraticamente eletta, mi permettete, ma siamo veramente molto preoccupati. Speriamo quindi che non siano solo promesse!
Caro Vicepresidente Timmermans, la sua Commissione non può permettersi di deludere chi vuole vivere e lavorare in un ambiente sano, chi vuol mangiare sano, chi vuol mettere in sicurezza ponti, strade e scuole minacciate dai cambiamenti climatici. Il suo piano basta a rassicurarci? Mi permetta di essere scettica, soprattutto perché la vera rivoluzione dobbiamo cominciare a farla dentro di noi. Non vi sarà alcuna rivoluzione se non la finiamo di inseguire la crescita ad ogni costo, o senza un ripensamento totale delle regole macroeconomiche.
È fondamentale lo scorporo degli investimenti verdi e un piano per una transizione energetica da fonti inquinanti come il carbone sì, ma anche dal gas, ma anche per transizioni industriali a partire dalla produzione di acciaio. Il Just Transition Fund non deve essere un fondo a pioggia per ripulirsi la coscienza. All'emergenza planetaria serve una risposta di emergenza ma anche di visione e non l'alchimia finanziaria... (La Presidente interrompe l'oratrice)
"
Rosa D'AMATO,2019-11-26,IT,EU response to extreme meteorological events and their impacts: how to protect European urban areas and their cultural heritage (debate),https://www.europarl.europa.eu/doceo/document/CRE-9-2019-11-26-INT-2-261-0000_IT.html,"  Rosa D'Amato (NI).   – Signora Presidente, onorevoli colleghi, ci risiamo, siamo ancora qui a parlare, ancora una volta, di disastri naturali. Ci ritroviamo ad affrontare gli ingenti danni al patrimonio storico, culturale e archeologico di Matera e di Venezia. Ci sono grosse perdite economiche per le imprese e per i cittadini.
Va bene, il Fondo di solidarietà europeo sarà utilizzato, ma anche il meccanismo unioniale della Protezione civile, anche la clausola che la Commissione europea ha a disposizione in sede di legge di bilancio può e deve essere applicato in questi casi.
Sono strumenti utili ma ora bisogna ribaltare la prospettiva, la visione. Bisogna uscire dalla logica emergenziale e agire strutturalmente sulla prevenzione e sulle cause. Nel dicembre del 2016 quest'Assemblea ha approvato una proposta di risoluzione e un emendamento, proposto dal Movimento 5Stelle, in cui si chiedeva e si approvava a grande maggioranza la necessità di escludere dal calcolo del deficit, nell'ambito del Patto di stabilità e crescita, gli investimenti per la ricostruzione sostenibile e per la prevenzione antisismica, inclusi i Fondi strutturali europei.
Quindi non può esserci un green new deal senza riconoscere il disastro idrogeologico come una priorità, e soprattutto senza riconoscere e affrontare concretamente con i fatti la lotta al cambiamento climatico, che c'è ed esiste, e che qualcuno, invece, continua a foraggiare o addirittura negare, però finanzia investimenti alle fonti fossili. 
"
Rosa D'AMATO,2019-11-13,IT,EU steel sector: how to protect European workers and industries? (debate),https://www.europarl.europa.eu/doceo/document/CRE-9-2019-11-13-INT-1-140-0000_IT.html,"  Rosa D'Amato (NI).   – Signor Presidente, onorevoli colleghi, dobbiamo sì, sicuramente, riflettere su quello che sta succedendo all'acciaio. 
La richiesta di questo Commission statement da parte del gruppo ID è relativamente al sito di Taranto. Io sono una tarantina e so cosa vuol dire vivere con accanto l'acciaieria più grande d'Europa, ma sicuramente anche l'acciaieria più inquinante d'Europa. 
Dobbiamo quindi chiedere, io da parlamentare europeo chiedo alla Commissione di non lasciare sicuramente solo il governo italiano e, soprattutto, i cittadini e i lavoratori di Taranto. Di mettere a sistema tutti quei fondi europei che ben Lei ha citato: il Fondo europeo per la globalizzazione, il Fondo sociale europeo, ma anche il Just Transition Fund che deve essere utilizzato per la decarbonizzazione in Germania, penso anche in Polonia, ma anche in quei siti che vanno riconvertiti industrialmente.
Un ultimo accento lo devo fare ai colleghi qui presenti, anche al ministro dello Sviluppo economico. Si parla di aiuti di Stato che vanno certamente modificati, però mi permetta di dire, non vanno certo modificati per aiutare un'industria straniera, una multinazionale che con Lei ha sottoscritto un contratto che non ha per niente rispettato, che non ha speso un euro in ristrutturazione.
(Il Presidente ritira la parola all’oratrice)
"
