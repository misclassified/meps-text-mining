MP,Date,Language,Title,Url,Content
Annalisa TARDINO,2023-10-03,IT,The 10-year commemoration since the tragedy in Lampedusa(statement by the President),https://www.europarl.europa.eu/doceo/document/CRE-9-2023-10-03-INT-2-142-0000_IT.html,"  Annalisa Tardino,  a nome del gruppo ID. – Signora Presidente, onorevoli colleghi, qualcuno qui in quest'Aula ha il coraggio di strumentalizzare la strage di Lampedusa, in cui dieci anni fa annegarono 368 migranti, ed è un atto vile.
Quella tragedia è servita in questi dieci anni per costruire un castello mediatico di buonismo, di perbenismo e di belle parole dietro le quali si nascondono, nemmeno tanto velatamente, grandi business internazionali e affari criminali, con i quali l'Europa molto spesso è connivente.
Dopo dieci anni nulla si è fatto per evitare altre morti, ma anzi, con il concorso omissivo di molti di voi, avete reso il nostro mare il più grande cimitero d'Europa.
Aiutiamo veramente chi sogna una vita migliore a casa propria, mettiamoli nelle condizioni di non scappare da nessuna guerra, di venire in Europa legalmente. Bloccate i flussi irregolari e quelle ONG che agevolano il traffico di esseri umani.
Fermare le partenze significa fermare le morti in mare. Se avete a cuore le istituzioni europee, aiutiamo Lampedusa a essere parte dell'Europa a pieno titolo, e non solo il confine più lontano in cui relegare ciò che qui, nel vostro cuore europeo, non volete.
"
Annalisa TARDINO,2023-09-12,IT,EU-Tunisia Agreement - aspects related to external migration policy (debate),https://www.europarl.europa.eu/doceo/document/CRE-9-2023-09-12-INT-2-076-0000_IT.html,"  Annalisa Tardino,  a nome del gruppo ID. – Signor Presidente, onorevoli colleghi, in questi quattro anni di legislatura l'Unione europea è riuscita a non dare risposte definitive all'emergenza immigrazione: tante strette di mano, tante passerelle, tante belle parole; risultati, ad oggi: zero.
Sono quasi dieci anni che Bruxelles lavora a riforme su cui non si trovano maggioranze e, nel frattempo, si continua a scaricare peso e responsabilità esclusivamente sull'Italia e sulla Sicilia. Oggi ci illudiamo che il memorandum d'intesa siglato con la Tunisia sia un'azione degna di nota; aspettiamo però che diventi operativo perché, nel frattempo, complice il vostro ricatto al governo italiano, dalla Tunisia arriva l'invasione, senza nessuno che si preoccupi di fermare le partenze; anzi, con qualcuno che, come il PD, fa la colletta per finanziare la nave dell'ONG Open Arms e rispedirla in mare. Ci chiediamo se il PD abbia mai fatto una colletta per gli italiani disperati: crediamo di no.
Noi lavoreremo perché quest'Europa a traino socialista sia solo un brutto ricordo e perché un'altra maggioranza al prossimo mandato possa avere il coraggio di affrontare seriamente il problema e difendere finalmente i confini europei.
"
Annalisa TARDINO,2023-07-12,IT,The need for EU action on search and rescue in the Mediterranean (debate),https://www.europarl.europa.eu/doceo/document/CRE-9-2023-07-12-INT-3-072-0000_IT.html,"  Annalisa Tardino,  a nome del gruppo ID. – Signora Presidente, signora Commissaria, onorevoli colleghi, soltanto tre settimane fa ero a Lampedusa in missione con la commissione LIBE.
Tutti i colleghi presenti hanno toccato con mano il lavoro, l'abnegazione e i sacrifici di una popolazione che ha donato in questi anni assistenza e ospitalità, ""offrendo a chi è arrivato il volto migliore dell'Europa"", come ha ricordato il sindaco Mannino in occasione del nostro recente incontro.
Dinanzi a questo le chiacchiere contano poco.
È facile parlare da questi banchi per chi non è in prima linea, o per chi, come le ONG, è accogliente con i porti degli altri e, pur di sbandierare accoglienza, è connivente con chi determina le morti in mare.
Non ci stanchiamo di ripeterlo, ma l'unica soluzione è agire sulla dimensione esterna, rafforzando la cooperazione con i paesi terzi per fermare le partenze. Che finalmente Bruxelles lo stia capendo, soprattutto grazie al lavoro del governo italiano, lo speriamo. Perciò lavoreremo alacremente per una maggioranza di centrodestra, per abbandonare definitivamente le ideologie, passare al buonsenso e risolvere, piuttosto che crearli, i problemi dei cittadini europei.
Il nostro leader Matteo Salvini è sotto processo per aver difeso i confini europei, bloccato le partenze e ridotto le morti nel Mediterraneo. La Lega continua questa battaglia: salvare vite e garantire la sicurezza lottando contro il business dei trafficanti. Questa è stata ed è la nostra priorità.
"
Annalisa TARDINO,2023-06-12,IT,Electronic evidence in criminal proceedings: legal representatives directive - Electronic evidence regulation: European production and preservation orders for electronic evidence in criminal matters (debate),https://www.europarl.europa.eu/doceo/document/CRE-9-2023-06-12-INT-1-079-0000_IT.html,"  Annalisa Tardino,  a nome del gruppo ID. – Signor Presidente, onorevoli colleghi, signor Commissario, oggi finalmente discutiamo di un accordo importante per la sicurezza dei nostri cittadini, il cosiddetto pacchetto e-Evidence, che riguarda lo scambio delle prove elettroniche, e-mail, messaggi via app e qualsiasi dato digitale necessario per perseguire ogni tipo di reato. 
Gli organi inquirenti ci dicono che l'85 % delle indagini penali utilizza dati digitali, spesso conservati in uno Stato diverso rispetto al luogo del delitto, con grande difficoltà di reperimento e lungaggini burocratiche. Da qui la necessità di dare seguito alla richiesta di dotare le autorità giudiziarie di strumenti utili per rintracciare rapidamente i criminali che ricorrono alla tecnologia per pianificare e commettere reati. 
Una battaglia concreta che è rimasta imbrigliata come tante nelle ideologie della sinistra, che alla sicurezza dei cittadini europei ha cercato di anteporre il presunto diritto alla privacy di chi usa la rete per delinquere. 
Un testo presentato dalla Commissione addirittura nel 2018, che giunge solo oggi in discussione e che, anche grazie alla nostra fermezza e determinazione di questi anni, diventerà legge, consentendo l'accesso rapido alle prove digitali prima della loro scomparsa, indipendentemente dal luogo in cui sono create e conservate, per punire chi commette ogni tipo di crimine, dal terrorismo allo stalking, reati che riempiono le pagine di cronaca nera dei nostri Stati. 
Abbiamo partecipato attivamente ai negoziati e preteso che ci fossero anche solide garanzie e requisiti in materia di protezione dei dati personali, escludendo l'intercettazione in tempo reale delle telecomunicazioni, ma evitando di cedere a chi tentava di apportare inutili rallentamenti nelle procedure. 
Domani daremo convintamente via libera a questo importante strumento di contrasto al crimine e lo faremo in nome delle tante vittime e dei loro cari. Nell'Europa che vogliamo e per la quale costantemente lavoriamo la lotta ai criminali è una priorità. 
"
Annalisa TARDINO,2023-05-11,IT,Protecting and restoring marine ecosystems for sustainable and resilient fisheries - Agreement of the IGC on Marine Biodiversity of Areas Beyond National Jurisdiction (High Seas Treaty) (debate),https://www.europarl.europa.eu/doceo/document/CRE-9-2023-05-11-INT-4-063-0000_IT.html,"  Annalisa Tardino (ID).   – Signor Presidente, signor Commissario, onorevoli colleghi, non ci stancheremo di ripetere un secco no alle vostre proposte, né consentiremo di cancellare un intero settore, la pesca, e con esso i pescatori, ovvero dei lavoratori che non solo non sono tutelati da questa Europa che finge di essere democratica, ma anzi ne sono osteggiati.
Se non è vostra intenzione eliminare la pesca a strascico dovete metterlo per iscritto, perché leggendo il piano d'azione sembra proprio il contrario.
Non assisteremo silenti a ulteriori danni per l'intero settore, né accetteremo un aumento delle importazioni da paesi terzi, con pesce qualitativamente inferiore, non sicuro, se non illegale.
Ci sono importanti studi che dimostrano come questa tipologia di pesca non solo non danneggi i nostri mari, ma anzi è assolutamente utile. E non pensate di chiudere altre porzioni di mare, oltre quelle già previste nel Mediterraneo, perché non ci stiamo.
Vogliamo mangiare pesce siciliano, italiano ed europeo e soprattutto garantire il lavoro di tante famiglie.
(L'oratrice accetta di rispondere a una domanda ""cartellino blu"")
"
Annalisa TARDINO,2023-05-11,IT,Protecting and restoring marine ecosystems for sustainable and resilient fisheries - Agreement of the IGC on Marine Biodiversity of Areas Beyond National Jurisdiction (High Seas Treaty) (debate),https://www.europarl.europa.eu/doceo/document/CRE-9-2023-05-11-INT-4-065-0000_IT.html,"  Annalisa Tardino (ID),  risposta a una domanda ""cartellino blu"". – Collega, ci risponda lei su quello che ha fatto in due mandati e che cosa avete fatto al governo per un intero decennio.
Perché questo governo, in pochi mesi, ha dato delle risposte importanti ai più fragili e tra i più fragili ci sono certamente la categoria dei pescatori, e non certo ai poteri forti, quelli che avete garantito voi nei governi passati del nostro Stato.
"
Annalisa TARDINO,2023-05-10,IT,Externalising asylum applications and making funding to third countries conditional on the implementation of return agreements (topical debate),https://www.europarl.europa.eu/doceo/document/CRE-9-2023-05-10-INT-3-210-0000_IT.html,"  Annalisa Tardino,  a nome del gruppo ID. – Signora Presidente, signor Commissario, onorevoli colleghi, controlli alle frontiere esterne, e non a Lampedusa, e rimpatri: questo chiediamo da quattro anni.
Finalmente ci si concede un dibattito che chiede un nuovo approccio e la sinistra estrema decide di boicottarlo, non inviando deputati a prendere la parola. La stessa sinistra che fa proclami e grida allo scandalo per le stragi in mare oggi si astiene in Aula, perché la vera intenzione è mantenere lo status quo e fare affari con il business dell'immigrazione clandestina. Credo sia un comportamento vergognoso che non rispetti non solo quest'Aula, ma nemmeno i cittadini, loro elettori.
Da tempo chiediamo che le procedure di asilo si svolgano prima dell'ingresso nel territorio europeo e in Nord Africa per gli ingressi via mare, con personale delle agenzie europee nel rispetto dei diritti, per eliminare arrivi massicci e viaggi della speranza.
Ben venga che adesso molti governi e persino i socialisti tedeschi ci diano finalmente ragione. Ben vengano iniziative europee concrete per dare risposte all'emergenza immigrazione, come chiediamo da anni, ma vogliamo il vostro aiuto per fermare le partenze attraverso una maggiore cooperazione da parte di paesi terzi e la certezza sui rimpatri.
In Europa, anche grazie al nostro governo, siamo al lavoro affinché si diano le giuste risposte ai cittadini, che chiedono sicurezza e un'immigrazione legale e controllata.
Gli altri, invece, preferiscono continuare con hotspot stracolmi, morti in mare, delinquenze e aiuto ai criminali che si arricchiscono sulle spalle delle persone. Diciamo basta, finalmente!
"
Annalisa TARDINO,2023-03-15,IT,Deaths at sea: a common EU response to save lives and action to ensure safe and legal pathways (debate),https://www.europarl.europa.eu/doceo/document/CRE-9-2023-03-15-INT-3-232-0000_IT.html,"  Annalisa Tardino,  a nome del gruppo ID. – Signor Presidente, onorevoli colleghi, la sinistra in questo Parlamento è fuori e continua a cercare i colpevoli delle stragi in mare, arrivando ad accusare vergognosamente la premier Meloni e il vicepremier Salvini e con lui la Guardia costiera italiana che, invece, è impegnata ogni giorno in operazioni di salvataggio di barchini. 
Nessuno di loro ha però mai pensato, per esempio, di accusare il premier socialista Sanchez per la tragedia di Melilla. Sarà perché è espressione della stessa parte politica? La verità è che i colpevoli con le mani sporche di sangue, come dite voi, sono gli scafisti e, con loro, consentite, i falsi buonisti che illudono gente disperata con una terra promessa, purtroppo inesistente. 
È nostro, vostro dovere, fermare i trafficanti di uomini, come ha detto Papa Francesco, obiettivo cui dobbiamo rivolgere tutte le nostre azioni politiche. Fermezza assoluta e nessuna indulgenza contro questi criminali. Al prossimo Consiglio europeo ci aspettiamo che l'Europa proponga azioni positive per combattere i trafficanti di esseri umani, fermare le morti in mare e proteggere i nostri confini. 
Il dramma di Cutro è soltanto l'apice emblematico di una tragedia che continua da anni, ma che intendiamo fermare alla base, impedendo le partenze, attuando seri programmi di sviluppo nei paesi da cui fuggono queste persone, accogliendo chi ha diritto in via sicura e legale. La buona politica, se tale, deve assumersi la responsabilità di decidere, invece di rinviare un problema che resta sulle spalle dei soliti Paesi come da anni, Italia in primis.
"
Annalisa TARDINO,2023-02-15,IT,EUCO conclusions: the need for the speedy finalisation of the Road Map (debate),https://www.europarl.europa.eu/doceo/document/CRE-9-2023-02-15-INT-3-203-0000_IT.html,"  Annalisa Tardino,  a nome del gruppo ID. – Signora Presidente, onorevoli colleghi, la linea dettata dai leader in occasione dei lavori del Consiglio europeo sembra segnare un netto cambio di passo.
Forse finalmente è stata riconosciuta l'importanza per l'Europa tutta, e non solo per qualche paese, di assicurare il controllo efficace delle frontiere esterne, con un chiaro riferimento alle specificità delle frontiere marittime. È quello che chiediamo da anni, prendendoci insulti dagli stessi che oggi sono solo impegnati a criticare il governo italiano su un decreto, quello sulle ONG, legittimo e rispettoso delle normative internazionali. Gli stessi, ipocriti, che gridano a fantomatici muri, quando noi parliamo semplicemente di contrasto all'immigrazione clandestina e alle organizzazioni criminali che lucrano sulle morti in mare.
Potete continuare a insultarci, ma noi come Lega e governo nazionale siamo solo preoccupati di difendere gli interessi dei cittadini su tutti i fronti, compresa l'immigrazione, e in questo confidiamo che finalmente l'Europa passi ai fatti.
"
Annalisa TARDINO,2023-01-17,IT,EU/New Zealand Agreement: exchange of personal data between Europol and New Zealand (A9-0003/2023 - Annalisa Tardino)  (vote),https://www.europarl.europa.eu/doceo/document/CRE-9-2023-01-17-INT-2-090-0000_IT.html,"  Annalisa Tardino,  Relatrice. – Signor Presidente, onorevoli colleghi, sarò breve, prendo la parola perché non è stato previsto un dibattito per il file, per ringraziare i relatori ombra per l'ottima collaborazione sul dossier relativo all'accordo internazionale tra l'Unione europea e la Nuova Zelanda inerente lo scambio di dati personali tra Europol e le autorità neozelandesi competenti per la lotta contro le gravi forme di criminalità e di terrorismo. 
Poiché l'Unione europea e la Nuova Zelanda spesso si sono confrontate con problemi di sicurezza simili per diversi anni, riteniamo che la cooperazione nell'attività di contrasto di questi settori chiave, oltre che nella lotta contro la corruzione, il traffico di stupefacenti, la criminalità informatica e il riciclaggio di denaro possa portare notevoli vantaggi ad entrambe le parti e sia nell'interesse dell'Unione europea. 
Si tratta di un accordo importante che si inserisce nel solco di altri negoziati con i paesi terzi, grazie a cui saremo in grado di incrementare l'efficacia della prevenzione in materia di attacchi terroristici fuori e soprattutto all'interno dell'Unione europea, assicurando al contempo garanzie adeguate per la vita privata e la protezione dei dati personali. Per questo motivo vi invitiamo a votare a favore.
"
Annalisa TARDINO,2022-12-12,IT,Action plan to boost long-distance and cross-border passenger rail (short presentation),https://www.europarl.europa.eu/doceo/document/CRE-9-2022-12-12-INT-1-200-0000_IT.html,"  Annalisa Tardino,  relatrice. – Signora Presidente, signora Commissaria, onorevoli colleghi, vorrei innanzitutto ringraziare tutti i colleghi, i relatori ombra, il segretariato, lo staff dei gruppi politici e gli assistenti parlamentari per il lavoro costruttivo che abbiamo portato avanti negli scorsi mesi e che giungerà a conclusione domani, con l'approvazione della nostra relazione sul piano di azione per promuovere i servizi di trasporto ferroviario di passeggeri a lunga percorrenza e transfrontalieri.
Un lavoro molto importante, che ci ha consentito di definire in via unitaria priorità e richieste del settore, con l'obiettivo di migliorare il funzionamento della rete ferroviaria con costi più accessibili.
Un settore competitivo della nostra economia che impiega migliaia di lavoratori che rendono servizi ai cittadini, ma che necessita di diventare più attrattivo rispetto ad altre modalità di trasporto per passeggeri e merci.
Il nostro documento persegue un'ampia gamma di obiettivi, tra cui la creazione di un sistema ferroviario europeo unico, sicuro e totalmente interoperabile; il miglioramento della sostenibilità e la creazione di posti di lavoro.
Si è ritenuto essenziale garantire l'intermodalità del sistema ferroviario con gli altri sistemi di trasporto, anche attraverso la promozione di biglietti unici multimodali, per favorire una soluzione di continuità per i passeggeri che possono viaggiare agevolmente con un unico biglietto attraverso diversi modi di trasporto.
Vogliamo con la nostra proposta tutelare i diritti dei passeggeri: la pari accessibilità, il miglioramento dell'efficienza dei trasporti, la riduzione dei tempi di viaggio e dei prezzi, la promozione di una competizione equa tra gli operatori ferroviari e tra i diversi modi di trasporto, nonché la necessità di un pieno coinvolgimento dei giovani, sia come utenti che come lavoratori.
Sono certa che il potenziamento del trasporto ferroviario di passeggeri a lunga distanza e transfrontaliero svolgerà un ruolo significativo nella promozione del mercato unico europeo, garantendo ai diversi attori condizioni di parità e preservando, al contempo, il principio della mobilità come servizio e il suo ruolo nel promuovere la coesione socioeconomica delle regioni europee.
Fin dall'inizio di questo percorso, infatti, mi sono prefissata l'obiettivo di portare avanti il punto di vista di tutti quei territori che presentano condizioni più svantaggiose, sottolineando l'importanza dello sviluppo delle connessioni locali, anche per collegare le periferie e le isole alle grandi città.
Per questo ho voluto insieme insistere sul potenziamento della connettività, con particolare attenzione alle regioni remote, insulari, montane e meno popolate. Non potrà esserci un'efficace trasporto transfrontaliero senza connessioni con le zone remote, anche interne ai singoli Stati membri.
Perciò la relazione sottolinea l'importanza di stimolare gli investimenti per il completamento della TEN-T in tempi celeri, dando priorità all'assegnazione dei fondi ai progetti strategici, eliminando le strozzature e i collegamenti mancanti e completando i segmenti di ultimo miglio, nella logica di mantenere un approccio orientato al mercato per l'alta velocità e la lunga percorrenza, ma garantendo al contempo il servizio pubblico e la continuità delle tratte.
Si persegue poi la digitalizzazione, la semplificazione normativa e l'eliminazione di disposizioni tecniche e procedure farraginose al fine di garantire una migliore disponibilità dei treni.
Sarà importante, inoltre, adeguare la formazione e la certificazione del personale ferroviario alle esigenze future e rendere il settore un'opzione interessante per i giovani.
Tanti obiettivi da centrare attraverso la predisposizione di proposte legislative e, per questo, ringraziando sin da ora la Commissaria per la disponibilità finora mostrata, chiediamo alla Commissione europea di procedere in tal senso, rispettando quanto da noi indicato in questo documento, nell'interesse dei cittadini e del settore.
"
Annalisa TARDINO,2022-11-23,IT,The need for a European solution on asylum and migration including search and rescue (debate),https://www.europarl.europa.eu/doceo/document/CRE-9-2022-11-23-INT-3-023-0000_IT.html,"  Annalisa Tardino (ID).   – Signor Presidente, onorevoli colleghi, signori Commissari, nella generale vacuità delle parole spese sul tema, ve ne sono alcune inaspettate, dense invece di significato, quelle del capogruppo del PPE, il collega Weber, che cito: ""Se non si riesce a distinguere tra migranti illegali, richiedenti asilo e rifugiati, allora non si riesce ad aiutare chi ha davvero bisogno"". E ancora: ""Penso che sia necessario proteggere le frontiere e uno Stato deve poter decidere chi arriva e chi non è il benvenuto nell'Unione europea"". Le ha pronunciate Weber, tedesco, del Partito popolare europeo, avrei potuto dirle io. 
Ma per aiutare davvero chi ha bisogno e difendere i confini c'è un'unica soluzione, che il PPE però non sostiene: creare dei centri di identificazione in Africa, con gestione e personale dell'Unione europea. Ciò consentirebbe di rispettare il diritto internazionale e comunitario, eliminare i fattori di attrazione alla migrazione illegale e aprire le porte a una definizione veramente condivisa del problema. Troppi i fallimenti europei finora e la richiesta congiunta di Malta, Cipro, Grecia e Italia ne sono una testimonianza. Numeri spaventosi di arrivi, quando riescono ad arrivare, in assenza di tragedie.
Siate, per una volta, determinati, riempite di significato le parole politiche del capogruppo del PPE, se non le nostre. Andiamo a fondo e rendiamo certi i rimpatri, definiamo normativamente il modus operandi delle ONG, in troppi casi conniventi con i trafficanti, secondo Frontex. Trasparenza e responsabilità dello Stato battente bandiera devono essere le parole d'ordine.
Per trovare una soluzione europea sull'immigrazione, come chiedete, dovreste solo ascoltarci, perché noi che viviamo il problema sulla nostra pelle abbiamo le idee molto chiare. 
"
Annalisa TARDINO,2022-07-04,IT,Order of business,https://www.europarl.europa.eu/doceo/document/CRE-9-2022-07-04-INT-1-028-0000_IT.html,"  Annalisa Tardino,  a nome del gruppo ID. – Signora Presidente, onorevoli colleghi, proponiamo di aggiungere all'ordine del giorno una dichiarazione della Commissione con dibattito sul tema dei disservizi nel settore aereo che stanno colpendo i cittadini europei. 
Si tratta di una situazione urgente che sta diventando veramente insostenibile e sta colpendo milioni di viaggiatori nel continente, impattando sulla nostra economia, soprattutto nel settore turistico.
Chiediamo quindi, di conseguenza, di spostare il dibattito sulle misure Brexit in considerazione della maggiore urgenza che riguarda il settore aereo. Mi auguro che i colleghi degli altri gruppi possano sostenere questa nostra proposta.
"
Annalisa TARDINO,2022-07-04,IT,Order of business,https://www.europarl.europa.eu/doceo/document/CRE-9-2022-07-04-INT-1-032-0000_IT.html,"  Annalisa Tardino,  a nome del gruppo ID. – Sì, Presidente, grazie, siamo a favore.
"
Annalisa TARDINO,2022-07-04,IT,"Loss of life, violence and inhumane treatment against people seeking international protection at the Spanish-Moroccan border (debate)",https://www.europarl.europa.eu/doceo/document/CRE-9-2022-07-04-INT-1-083-0000_IT.html,"  Annalisa Tardino,  a nome del gruppo ID. – Signora Presidente, onorevoli colleghi, questo di oggi è l'ennesimo dibattito su morti e violenze ai confini dell'Europa, oggi con riferimento ai fatti di Melilla e alla violenta e minacciosa calca che ha tentato non di entrare, Commissaria, ma di sfondare il confine tra Marocco e Spagna.
Pedro Sánchez, Primo ministro socialista spagnolo, ha definito la tragedia ""un attacco all'integrità territoriale del nostro paese"", un ""assalto violento e organizzato da parte delle mafie dedite alla tratta di esseri umani"", ma lui, esponente dello stesso partito che in quest'Aula da anni nega l'esistenza del traffico di esseri umani e di ONG complici nel Mediterraneo boicottando soluzioni efficaci, può dirlo, se lo diciamo noi siamo sovranisti, persino cattivi e razzisti e, come Matteo Salvini, andiamo a processo solo per aver difeso i nostri confini.
Vedete, non possiamo parlare di violenza e morti senza guardare alle vere responsabilità: quelle della politica di Bruxelles, di chi fa credere a queste persone che saranno accolte, integrate, e che da noi, anziché la crisi, troveranno prosperità e lavoro. La responsabilità non è, come volete far credere, di quegli Stati come il Marocco che, con grande difficoltà, cercano di sostenere e arginare un fenomeno epocale senza una reale e concreta cooperazione, ma è vostra e della vostra ipocrisia.
Solo difendendo i confini possiamo tentare di scrivere la parola ""fine"" su un business criminale che genera milioni di euro sulla pelle di gente disperata, dando l'occasione a terroristi e criminali di infiltrarsi nei nostri territori. L'Europa non può accogliere tutta l'Africa e gli africani hanno il diritto di vivere civilmente nei loro paesi.
"
Annalisa TARDINO,2022-06-06,IT,EU islands and cohesion policy (debate),https://www.europarl.europa.eu/doceo/document/CRE-9-2022-06-06-INT-1-154-0000_IT.html,"  Annalisa Tardino (ID).   – Signor Presidente, onorevoli colleghi, avrei voluto anche ringraziare la Commissaria a cui è rivolto il nostro lavoro e il nostro appello, ma vedo che è assente, magari aveva qualcosa di più interessante da fare che ascoltarci.
Io rappresento in quest'Aula le due maggiori isole italiane, la Sicilia e la Sardegna, isole che, solo grazie alla loro straordinaria bellezza e alla grande capacità di adattamento dei cittadini, sopravvivono da decenni a politiche europee inadeguate che non hanno favorito il loro sviluppo.
Non una sola normativa in nessun settore – agricoltura, pesca, turismo, trasporti, solo per citarne alcuni – che abbia tenuto conto delle loro peculiarità. Norme fatte per voi e imposte a noi. Il ricatto della normativa sugli aiuti di Stato a limitare ogni tentativo dello Stato di compensare economicamente gli svantaggi dovuti alla insularità.
Bene che oggi, innanzi agli amministratori, ci sia un fronte trasversale, compatto e unito, che chieda insieme a noi un patto per le isole, un patto strutturato e non legato a singole emergenze, duraturo e che preveda uno sviluppo guidato da una precisa agenda strategica, con compensazioni per i disagi e il riconoscimento, come per le regioni ultraperiferiche, di finanziamenti dedicati.
Lavoro, infrastrutture, trasporti, costi dell'energia e assistenza tecnica: queste sono solo alcune delle nostre esigenze per poter vivere e creare sviluppo nella nostra terra. Di altro, come per esempio di schiavi travestiti da migranti, grazie, ma non ne abbiamo bisogno!
"
Annalisa TARDINO,2022-05-05,IT,Decision to enter into interinstitutional negotiations: EU Digital COVID Certificate - Union citizens (A9-0138/2022 - Juan Fernando López Aguilar)  (vote),https://www.europarl.europa.eu/doceo/document/CRE-9-2022-05-05-INT-4-112-0000_IT.html,"  Annalisa Tardino (ID).   – Signora Presidente, onorevoli colleghi, sarò brevissima. Noi abbiamo presentato un'obiezione. Un anno fa in quest'Aula abbiamo approvato questo strumento perché fosse uno strumento di armonizzazione normativa in grado di facilitare gli spostamenti dei nostri cittadini tra uno Stato membro e l'altro in maniera eccezionale, perché venisse rimossa una volta superata la pandemia. 
Oggi qui in quest'Aula siamo tutti per fortuna tornati alla normalità. Votiamo in presenza, siamo senza mascherine, non abbiamo esibito alcun certificato, quindi riteniamo che l'avvio dei negoziati e la proroga di questo strumento fino al 2023 sia veramente una lesione di alcuni diritti fondamentali dei nostri cittadini. Chiediamo pertanto che vi esprimiate contro. 
"
Annalisa TARDINO,2022-04-07,IT,The situation of marginalised Roma communities in the EU (debate),https://www.europarl.europa.eu/doceo/document/CRE-9-2022-04-07-INT-4-024-0000_IT.html,"  Annalisa Tardino,  a nome del gruppo ID. – Signor Presidente, onorevoli colleghi, abbiamo ascoltato tante bellissime parole buoniste, a favore dell'integrazione dei diritti dei rom, a sostegno dei quali elargiamo lauti finanziamenti. Finanziamenti sottratti a milioni di cittadini europei che ogni giorno adempiono al loro dovere.
Ebbene, oggi vi vorrei ricordare che, in un modello di società civile davvero inclusivo nel senso anche cristiano del termine, i diritti si accompagnano anche a dei doveri, inesistenti per le comunità rom, almeno in Italia. Perché, vedete, è un dovere, e non solo morale, garantire il diritto all'istruzione ai bambini, insegnare loro a giocare e non a rubare, portarli in un letto caldo e non costringerli a vendere le rose nei ristoranti alla sera. A meno che non ammettiate, mentre votiamo qui la risoluzione sulla situazione dei minori in Ucraina, che nei vostri cuori puri vi siano bambini di serie A e altri di serie B, anzi forse di serie D.
Colleghi, mi sembra che ci riempiamo la bocca di belle parole ma il dato reale è che la probabilità che un bambino rom arrivi al secondo livello della scuola secondaria è di circa 1 su 1000: lo ripeto, 1 su 1000, e non certo per mancanza nostra.
Se vogliamo veramente aiutare il futuro di queste popolazioni, dobbiamo pretendere dei cambiamenti concreti, in primis in termini di scolarizzazione, passando dalla necessità di censire queste popolazioni che si sottraggono mentre noi tutti siamo registrati, al fine di ripristinare la legalità e tutelare gli interessi dei minori, da avviare verso adeguati percorsi scolastici.
Come spesso accade in quest'Aula, purtroppo, l'ipocrisia regna sovrana, mentre ciò a cui dovremmo mirare è un giusto equilibrio tra la legittima lotta alle discriminazioni e la tutela della sicurezza pubblica e dei diritti veri dei minori. Un'integrazione reale basata sul rispetto delle leggi e dei nostri valori. 
In mancanza, siamo dinanzi a chi, con atteggiamento di sfida e in maniera inaccettabile, si pone al di sopra della legge.
"
Annalisa TARDINO,2022-03-10,IT,Transparency and administrative standards - the treatment of public access requests based on Regulation (EC) No 1049/2001 (continuation of debate),https://www.europarl.europa.eu/doceo/document/CRE-9-2022-03-10-INT-4-033-0000_IT.html,"  Annalisa Tardino (ID).   – Signor Presidente, onorevoli colleghi, siamo qui oggi per un motivo semplice quanto importante: i cittadini meritano di conoscere la verità sull'ingente trattativa che pare essere avvenuta tramite uno scambio di messaggi tra la Presidente von der Leyen e l'amministratore delegato della Pfizer, relativa alla fornitura all'UE del vaccino anti-Covid.
La risposta delle istituzioni all'indomani del diffondersi del virus è stata forte nella lotta allo stesso e oggi possiamo parlare di un quasi ritorno alla normalità, nonostante siano stati commessi molti errori a tutti i livelli.
Ma una cosa è certa, l'emergenza non può giustificare zone d'ombra né il mancato rispetto delle regole. Non può nemmeno giustificare il dubbio. Il dubbio che il diniego della Commissione dinanzi alla richiesta di accesso agli atti possa nascondere altro. Siamo quindi qui per fare luce su quanto accaduto, seguendo anche le indicazioni del Mediatore europeo, che ha deciso di aprire un'indagine.
Vedete, non c'è potere senza responsabilità e non ci può essere responsabilità senza potere.
Oggi non si parla solo di uno scambio di messaggi, ma della violazione di un principio, quello della trasparenza dell'azione della Commissione. E la replica della Commissione, secondo cui questo tipo di comunicazione non sarebbe rilevante, è tanto debole quanto sospetta. Come ha ricordato il Mediatore, è il contenuto che conta e non la forma utilizzata.
Per questo chiediamo alla Commissione di rispondere del proprio operato: lo deve a noi ma lo deve in primis ai cittadini che hanno affrontato questa pandemia con sacrifici e il loro rispetto delle regole.
"
Annalisa TARDINO,2022-03-08,IT,The deterioration of the situation of refugees as a consequence of the Russian aggression against Ukraine (debate),https://www.europarl.europa.eu/doceo/document/CRE-9-2022-03-08-INT-2-125-0000_IT.html,"  Annalisa Tardino,  a nome del gruppo ID. – Signora Presidente, onorevoli colleghi, stampa, media e tv sono pieni di immagini che nessuno di noi avrebbe voluto vedere, come quella di un'intera famiglia stesa esanime e coperta da stracci su un marciapiede poco fuori Kiev, stazioni prese d'assalto, bambini e mamme in fuga, famiglie separate. Un triste e inaccettabile ritorno al passato.
Aiutare è un dovere e l'Europa tutta sta facendo la propria parte. L'attivazione del meccanismo della protezione temporanea, per quanto giuridicamente non condivisibile nella sua interezza, ci sta consentendo di accogliere e aiutare i rifugiati veri: donne e bambini che scappano dalla guerra, mentre padri, figli e mariti rimangono con coraggio a difendere il proprio paese. Sono loro, lo ripetiamo da anni, a cui dobbiamo spalancare le porte, dando delle norme chiare, determinate ed efficaci, anche a chi, per tante altre ragioni diverse dalla guerra, vuole arrivare in Europa, ma sbarrandole fermamente ai trafficanti e ai delinquenti.
Oggi più che mai è necessario dimostrare fermezza ai trafficanti di esseri umani per poter destinare le risorse a chi è davvero in situazione di bisogno e a quegli Stati in prima linea, come l'Italia da decenni e come oggi la Polonia e l'Ungheria. Polonia e Ungheria, impegnate in una grande missione di solidarietà, strumentalmente insultate in quest'Aula, devono avere sbloccati i rispettivi piani di ripresa e resilienza. Dall'Europa ci si aspetta supporto anche per poter accogliere, e non certo ricatti ideologici.
Credo che i fatti di questi giorni dimostrino ancora una volta quanto poco si sia fatto a Bruxelles e come la stessa riforma del pacchetto asilo e immigrazione, che avete presentato in pompa magna, non sia attuale né efficace, tanto da dover ricorrere a uno strumento, la protezione temporanea, che paradossalmente la riforma stessa cancella. Bene, assumiate finalmente decisioni coraggiose.
Concludo plaudendo a tutti coloro che si stanno spendendo per aiutare chi è in difficoltà, chi si spende per la pace, chi si spende contro la guerra con la diplomazia e non con le armi.
"
Annalisa TARDINO,2021-11-24,IT,"Fundamental rights and the rule of law in Slovenia, in particular the delayed nomination of EPPO prosecutors (debate)",https://www.europarl.europa.eu/doceo/document/CRE-9-2021-11-24-INT-3-255-0000_IT.html,"  Annalisa Tardino,  a nome del gruppo ID. – Signor Presidente, onorevoli colleghi, come da modus operandi di quest'Aula, oggi partiamo da una bella scusa: il presunto ritardo della nomina dei delegati sloveni nella procura europea, istituzione peraltro inutile, per attaccare la sovranità di uno Stato membro, la Slovenia. Oserei dire un ""non tema"", considerato che il governo sloveno, a guida del Presidente Jansa, ha non solo nominato i procuratori delegati, ma ha anche sbloccato i finanziamenti necessari all'attività della principale agenzia di stampa del paese, come da voi chiesto.
Dovreste invece chiedere al Primo ministro quali e quante difficoltà incontra un governo che deve risolvere problemi storici, lasciati in dote da un vecchio regime. Ma questo non vi interessa. Preferite servirci l'ennesima polemica strumentale, che tale è sia per la tempistica che per le modalità utilizzate dai suoi ideatori, che hanno come unico interesse quello di destabilizzare il governo di uno Stato membro.
Vedete, siamo stati di recente in missione a Lubiana e possiamo confermare che la Slovenia non è una dittatura, né una democrazia illiberale, ma è uno Stato sovrano dove le istituzioni pubbliche funzionano correttamente - lo dice la commissione LIBE - con riforme in itinere, e che tiene una linea politica, questo sì, a voi sgradita.
Ma la Slovenia ha tutto il diritto di esprimersi su come vede il proprio futuro e il futuro dell'Europa, dove tutte le voci devono trovare pari ascolto, se è vero che il dialogo è alla base della democrazia. 
Ci dispiace, ma non riuscirete a imporci un pensiero unico su quello che la nostra Europa deve essere. Non ci stiamo ad assistere alla continua trasformazione dell'Europa in una cooperazione tecnocratica. Noi aspiriamo ad una cooperazione democratica, fondata sul rispetto di tradizioni, diversità e culture, fondata soprattutto sul rispetto delle singole nazioni, cuori pulsanti delle tradizioni democratiche.
Noi oggi qui difendiamo la Slovenia, quale Stato membro sovrano, per difendere anche la nostra idea di Europa.
"
Annalisa TARDINO,2021-11-10,IT,"The escalating humanitarian crisis on the EU-Belarusian border, in particular in Poland (debate)",https://www.europarl.europa.eu/doceo/document/CRE-9-2021-11-10-INT-1-044-0000_IT.html,"  Annalisa Tardino (ID).   – Signora Presidente, onorevoli colleghi, la crisi a cui stiamo assistendo nelle ultime ore al confine tra Polonia e Bielorussia è l'ennesimo tentativo di un paese extra-UE di destabilizzare l'Europa con una minaccia ibrida. Un ricatto dinanzi a cui l'Europa arranca, resta a guardare, non decide, anzi giudica, messo in campo da chi favorisce il traffico illegale di migranti.
La minaccia, come quella di Bruxelles, di procedure di infrazione nei confronti degli Stati membri che difendono i propri confini, come la Polonia, serve solo a incentivare il business criminale.
La difesa dei confini dell'Europa, che siano quelli con la Bielorussia, quelli tra la Grecia e la Turchia, o nel Mar Mediterraneo, è la priorità da realizzarsi con ogni mezzo, anche alzando muri. Le immagini che arrivano dal confine mostrano migliaia di migranti ammassati, arrivati dopo aver pagato, dietro la falsa promessa di poter entrare in Europa. E voi siete complici!
Auspichiamo un'azione decisa di Bruxelles, con misure concrete per prevenire l'attraversamento illegale delle frontiere; chiediamo di rafforzare la cooperazione con gli Stati terzi, soprattutto in termini di riammissione e prevenzione delle partenze, vincolando a essi la percezione degli aiuti economici e allo sviluppo e la conclusione di accordi sui visti.
Purtroppo in quest'Aula si sceglie spesso di raccontare solo un punto di vista, quello delle sinistre, sempre pronte a puntare chirurgicamente il dito contro governi legittimamente eletti ma a loro sgraditi. Quello di oggi è solo un esempio.
Noi siamo al fianco della Polonia, al fianco di chi decide di non sottostare ai ricatti, sempre dalla parte dei cittadini europei. Se è davvero unita, l'Europa faccia qualcosa invece di stare a guardare.
"
Annalisa TARDINO,2021-10-07,IT,European Union Agency for Asylum (continuation of debate),https://www.europarl.europa.eu/doceo/document/CRE-9-2021-10-07-INT-4-030-0000_IT.html,"  Annalisa Tardino (ID).   – Signor Presidente, onorevoli colleghi, a un anno dalla presentazione del pacchetto su migrazione e asilo, com'era facilmente prevedibile, non abbiamo visto compiere passi decisivi, ma solo ascoltato parole vuote che lasciano proseguire lo stallo sul tema immigrazione.
Oggi ci ritroviamo a discutere di un provvedimento, il regolamento per l'Agenzia europea per l'asilo, che dovrebbe consentire maggior sostegno agli Stati nel trattamento delle domande di asilo. Dovrebbe essere un risultato positivo, ma la Commissione intende utilizzarlo per scrutinare più da vicino l'attività degli Stati membri attraverso il meccanismo di monitoraggio che, giustamente, gli Stati del Mediterraneo hanno chiesto di sospendere in attesa di progressi tangibili di fronte all'assunzione di responsabilità europea.
I relativi articoli non possono entrare in vigore se non dopo l'approvazione del pacchetto e soprattutto dopo l'impegno su forme di reale solidarietà da parte di tutti i paesi europei. In mancanza, sia chiaro, non saremo pronti ad assumere oneri aggiuntivi per conformare gli standard di accoglienza, né a chiedere sacrifici ulteriori a chi ha già, negli anni, pagato il costo dell'inerzia dell'Unione europea. Vogliamo prima iniziative concrete per prevenire le partenze ed evitare gli ingressi irregolari e le morti. Basterebbe replicare il vostro ""approccio Afghanistan"", ovvero favorire l'accoglienza dei profughi nei paesi confinanti e lì assisterli.
Infine, prendiamo atto della comunicazione della Commissione sul traffico di esseri umani, sperando però che a ciò segua un duro intervento sugli Stati che incoraggiano il traffico di migranti o che non rispettano gli accordi sui rimpatri. Tale obiettivo andrebbe perseguito anche adottando misure forti in vari settori politici, come quello dei visti o dell'assistenza finanziaria. Il segnale deve essere chiaro, altrimenti rischiamo di proseguire su un percorso di irrilevanza internazionale il cui prezzo, grazie a voi, è interamente pagato dai nostri cittadini.
"
Annalisa TARDINO,2021-07-07,IT,State of play of the implementation of the EU Digital COVID Certificate regulations (debate),https://www.europarl.europa.eu/doceo/document/CRE-9-2021-07-07-INT-3-167-0000_IT.html,"  Annalisa Tardino,  a nome del gruppo ID. – Signor Presidente, onorevoli colleghi, credo sia troppo presto per tracciare un bilancio sull'effettiva utilizzazione del certificato Covid digitale, ma come avevamo immaginato lo strumento si sta rivelando essenziale per la ripartenza del turismo. 
Dopo mesi di sacrifici e chiusure gli aeroporti finalmente non sono più vuoti e i cittadini europei hanno ripreso a prenotare le loro vacanze e possono farlo con la sicurezza e la semplicità che il certificato Covid digitale voleva loro garantire. I dati delle prenotazioni sono incoraggianti e l'immagine che abbiamo davanti è quella di una stagione positiva. In tutta Europa registriamo prenotazioni alberghiere all'80 % dei livelli del 2019 pre-pandemia. 
Ma dobbiamo migliorarci ancora. I cittadini lamentano, infatti, di incontrare alcune difficoltà nell'utilizzo dell'applicazione e nello scaricare il certificato e quindi chiediamo alla Commissione europea di assistere gli Stati membri per facilitare le procedure di rilascio. 
Così come diverse sono le segnalazioni sulle difficoltà e i ritardi per ottenere i certificati di guarigione. Abbiamo detto sì a questo strumento, a condizione che non determinasse un obbligo vaccinale per i cittadini europei, perciò eliminiamo tutti gli ostacoli ad un'alternativa fruizione reale del certificato, senza scordarci della gratuità dei test. In sede di negoziato, come Lega, abbiamo puntato molto su questa misura e ci aspettiamo che gli Stati la rendano effettiva. Alcuni lo stanno già facendo annunciando di voler offrire test gratuiti per i turisti che visiteranno il paese durante questa estate. Cosa aspettiamo ad invitare tutti gli Stati membri a farlo? Agevoleremmo così realmente i nostri cittadini nei viaggi senza un sovraccarico di costi per chi, in piena libertà e come proprio diritto, abbia anche scelto di non vaccinarsi. 
L'Europa dei diritti di cui parliamo è anche questa. La stagione estiva è appena iniziata e dobbiamo fare in modo che sia davvero una stagione della ripartenza e del sorriso.
"
Annalisa TARDINO,2021-05-19,IT,Digital future of Europe: digital single market and use of AI for European consumers (debate),https://www.europarl.europa.eu/doceo/document/CRE-9-2021-05-19-INT-3-207-0000_IT.html,"  Annalisa Tardino,  relatrice per parere della commissione per le libertà civili, la giustizia e gli affari interni. – Signor Presidente, signor Commissario, onorevoli colleghi, l'intelligenza artificiale è una delle sfide più importanti dei nostri giorni. Lo sviluppo di tecnologie e infrastrutture digitali europee deve consentire all'Europa di essere competitiva e ridurre la dipendenza nella fornitura dai paesi extra-UE, come la Cina.
Ma contestualmente dobbiamo dotarci di un quadro legislativo affidabile e sicuro che regoli l'impatto che l'intelligenza artificiale può avere sui diritti di tutti, dalla protezione dei dati personali alla sicurezza: tutela della privacy, della responsabilità civile, l'eventuale riconoscimento della personalità giuridica ai sistemi intelligenti sono solo alcuni dei temi.
In commissione LIBE abbiamo optato per un approccio antropocentrico, assicurandoci che si faccia sempre riferimento a un soggetto tradizionale, sia esso fisico o giuridico. 
L'intelligenza artificiale sarà protagonista di un futuro più prossimo di quanto possiamo immaginare, in parte già presente nella nostra società. A noi il compito di decidere che ruolo riservarle.
"
Annalisa TARDINO,2021-05-18,IT,Recent deaths in the Mediterranean and search and rescue at sea (debate),https://www.europarl.europa.eu/doceo/document/CRE-9-2021-05-18-INT-2-081-0000_IT.html,"  Annalisa Tardino,  a nome del gruppo ID. – Signora Presidente, signor Commissario, onorevoli colleghi, numerosi dibattiti su questo tema in quest'Aula ad oggi e nessun risultato: le morti in mare continuano e con esse gli arrivi illegali. I dati in Italia sono triplicati: Frontex ci parla di un più 157 % nel Mediterraneo e in 70 000 sarebbero pronti ad arrivare in Sicilia.
A parte l'azione di qualche singolo, come quella di Matteo Salvini che da ministro ha gestito con coraggio l'emergenza, dall'Europa arrivano solo segnali di debolezza e immobilismo. Le parole di solidarietà e cordoglio da Bruxelles non bastano: occorrono politiche concrete.
Questo dibattito rappresenta l'ennesima sconfitta grazie a chi, qui e in commissione, continua a inseguire idee irrealizzabili, tanto ammantate di buonismo quanto fallimentari nella pratica. Anche il titolo lo prova: si doveva discutere di morti in mare e della situazione di Lampedusa ma si è preferito parlare di attività di ricerca e salvataggio in mare, anche se, ricordiamoci, nell'ottobre 2019 l'Aula ha già bocciato la risoluzione su questo argomento.
L'attività delle ONG non può essere la soluzione e nemmeno le vecchie operazioni europee in mare che, anzi, incentivano le partenze illegali. Evitiamo le morti, fermiamo le partenze, tuteliamo veramente i diritti di tutti: di chi ha bisogno di protezione e di chi è stanco di subire disagi. Basta con gli hotspot dei falsi buonisti, utilizzati solo per accogliere coloro che state rendendo voi gli schiavi del nuovo millennio.
"
Annalisa TARDINO,2021-04-28,IT,Digital Green Certificate - Union citizens - Digital Green Certificate - third country nationals - The accessibility and affordability of Covid-testing (debate),https://www.europarl.europa.eu/doceo/document/CRE-9-2021-04-28-INT-3-018-0000_IT.html,"  Annalisa Tardino,  a nome del gruppo ID. – Signora Presidente, Commissario, onorevoli colleghi, vorrei in primo luogo sgombrare il campo da ogni dubbio su questo certificato, cominciando dal dire che non obbliga a vaccinarsi, non è un passaporto, non è obbligatorio utilizzarlo, non limita gli spostamenti di nessuno, anzi li agevola.
È uno strumento che servirà ad armonizzare le regole dei viaggi nell'Unione per consentire di rilanciare il turismo senza le incertezze vissute oggi da chi viaggia, dovute soprattutto alla situazione attuale alle frontiere, con regole che cambiano ogni settimana e da Stato in Stato e che hanno creato disagi ai passeggeri che si sono visti, ad esempio, negare l'imbarco per un tampone non tradotto. 
È solo un certificato per chi vorrà viaggiare che potrà dimostrare alternativamente di essere negativo a un test COVID, di essere guarito o di essersi vaccinato. Anche oggi, peraltro, per viaggiare è necessario esibire un tampone negativo all'imbarco. Nulla di nuovo o di anormale. Con il certificato COVID si introducono possibilità ulteriori, oggi negate dalle misure in vigore per chi è guarito e per chi ha deciso di vaccinarsi.
Il documento che voteremo in vista dei negoziati con il Consiglio è migliorato rispetto alla proposta della Commissione. Il lavoro che abbiamo svolto in queste settimane in commissione con proposte concrete a difesa dei cittadini, ci ha condotti a rafforzare la tutela dei dati personali, a invitare gli Stati membri a rendere i tamponi gratuiti e disponibili ovunque, a partire da aeroporti e stazioni, per evitare discriminazioni legate ai costi dei tamponi o alla zona di residenza e a inserire una data certa di scadenza della validità dello stesso certificato.
Inoltre, accanto all'esigenza sanitaria, non possiamo dimenticare un settore, quello dei trasporti e del turismo, che pesa il 10% del PIL europeo e che dà lavoro e reddito a numerose famiglie, soprattutto nel Sud-Europa. Pertanto, credo che in questa fase di incertezza legata alla pandemia sia fondamentale abbandonare le posizioni ideologiche e lavorare per soluzioni concrete, nel rispetto dei diritti e delle scelte di tutti, per uniformare le regole sui viaggi in vista della stagione estiva, scongiurando anche accordi bilaterali tra Stati, e per accelerare la ripresa economica. 
Il certificato COVID, seppur non perfetto, seppur superfluo per taluni, va solo in questa direzione.
"
Annalisa TARDINO,2021-04-26,IT,Multiannual management plan for bluefin tuna in the eastern Atlantic and the Mediterranean (debate),https://www.europarl.europa.eu/doceo/document/CRE-9-2021-04-26-INT-1-173-0000_IT.html,"  Annalisa Tardino (ID).   – Signor Presidente, onorevoli colleghi, signor Commissario, siamo qui, alle 23, per discutere di tonno rosso senza un voto definitivo, dopo un anno esatto di lavoro, perché il Consiglio ha irresponsabilmente deciso di respingere l'accordo raggiunto, un comportamento che ha ben pochi precedenti. 
Oggi chiediamo pertanto un sostegno largo su un documento che finalmente sottolinea le peculiarità e i bisogni della piccola pesca artigianale, che prevede deroghe per le piccole imbarcazioni e che consente flessibilità agli Stati membri non solo in caso di crisi sanitaria ma anche di condizioni meteorologiche avverse. 
Un testo che, soprattutto, prevede una maggiore allocazione di quote per la piccola pesca artigianale, in particolare in tutti quegli Stati che, come l'Italia, ne hanno destinato finora meno del 20%, un giusto riconoscimento che ripaga gli sforzi profusi in questi anni dai pescatori per rispettare i limiti imposti dai piani europei precedenti. 
Noi siamo qui per difendere questo documento perché ognuno in politica, come nella vita, deve assumersi le proprie responsabilità e schierarsi se del caso: noi abbiamo scelto di schierarci a sostegno della piccola pesca, dei lavoratori che si sacrificano per il mare, coloro che oggi sono messi a dura prova dalle conseguenze della pandemia, oltre che da anni di regole eccessivamente punitive. Gente che si aspetta risposte rapide e precise da voi e non giochetti di potere cui bisogna, anzi, porre fine.
"
Annalisa TARDINO,2021-03-24,IT,Preparation of the European Council meeting of 25 and 26 March 2021 – Digital Green Certificate (debate),https://www.europarl.europa.eu/doceo/document/CRE-9-2021-03-24-INT-1-064-0000_IT.html,"  Annalisa Tardino (ID).   – Signora Presidente, onorevoli colleghi, questa Commissione, che oggi ci chiede di votare la procedura d'urgenza per l'eventuale adozione del certificato verde digitale, si è contraddistinta per la fallimentare strategia vaccinale. Un errore dopo l'altro, sorda alle nostre richieste di cambio di passo. Oggi ci dite che c'è fretta e noi lo sappiamo.
Abbiamo ricordato con commozione, giusto qualche giorno fa, le vittime della COVID, evocando, tra le tante, l'immagine delle salme di Bergamo sui mezzi militari. A un anno di distanza, e nonostante tutto, riteniamo che sia nostro dovere guardare con speranza al futuro.
È nostro dovere programmare le riaperture graduali nei vari paesi, nonché individuare strumenti per assicurare la libera circolazione dei cittadini dell'Unione europea senza discriminazioni tra paesi di provenienza.
Garantire la ripresa economica dei nostri Stati, anche attraverso il turismo, è l'unica cosa che renderà veramente liberi i cittadini europei. Fiducia, speranza, sicurezza e felicità sono elementi imprescindibili per tornare a vivere e su cui dobbiamo insistere.
Non entreremo nel merito del provvedimento oggi, ma annuncio già che la direzione che potrà convincerci sarà quella della provvisorietà delle misure e della tutela dei diritti umani, evitando discriminazioni o imposizioni.
E speriamo che abbiate veramente capito voi che c'è fretta, soprattutto di ripartire!
"
Annalisa TARDINO,2021-03-10,IT,Children's Rights (debate),https://www.europarl.europa.eu/doceo/document/CRE-9-2021-03-10-INT-3-238-0000_IT.html,"  Annalisa Tardino,  a nome del gruppo ID. – Signor Presidente, onorevoli colleghi, grazie al relatore López Aguilar per il testo proposto, che è ben articolato ma purtroppo imbrigliato in posizioni ideologiche che ne scalfiscono il contenuto. 
Che cosa significa per voi proteggere i bambini? Un bambino europeo su quattro è a rischio povertà o esclusione sociale, senza contare i bambini vittime di violenza fisica o psicologica, di abusi o sfruttamento. Bambini esposti, oggi più che ieri, non solo alle minacce del mondo reale ma anche a quelle del web, ancor più pericolose perché occulte. Per i giovani lo spazio online è uno spazio ormai vitale: piazze e strade cittadine sono state sostituite da luoghi virtuali, che è nostro dovere rendere sicuri.
Investire sui bambini significa garantire loro istruzione, opportunità, curare, annullare le fragilità legate alla loro eventuale disabilità e non certo cambiare la ""narrativa sui migranti"", introdurre l'educazione sessuale nelle scuole o ancora integrare i rom, che delle loro tradizioni fanno invece un alibi per la mancata scolarizzazione dei bambini.
Ebbene, credo che questi non siano argomenti prioritari del dibattito di oggi e che abbiano come unico risultato quello di dividere anziché unire, boicottando lo sforzo comune che dobbiamo compiere per difendere sul serio i nostri bambini e assicurare loro un futuro migliore.
Per questi motivi ci asterremo.
"
Annalisa TARDINO,2021-02-10,IT,Democratic scrutiny of social media and the protection of fundamental rights (debate),https://www.europarl.europa.eu/doceo/document/CRE-9-2021-02-10-INT-3-164-0000_IT.html,"  Annalisa Tardino,  a nome del gruppo ID. – Signora Presidente, onorevoli colleghi, le grandi piattaforme e i social media offrono senza dubbio delle grandi opportunità, utili alla società, a maggior ragione in quella odierna in cui le distanze fisiche si sono estese, ma devono muoversi all'interno di regole chiare. 
I giganti del web per anni hanno affermato di essere dei contenitori neutri. Oggi è invece chiaro che le loro policy incidono nel mondo reale, proclamandosi censori di quali siano i messaggi accettabili e di quali no. E questo ci conduce a un grande quesito, che ha precise connotazioni politiche e giuridiche: chi deve decidere cosa si può pubblicare nello spazio digitale?
Vedete, io non credo che qui siano in gioco interessi di parte. Non si tratta di decidere se difendere le idee di un partito o di un singolo eletto, ma di tutelare i valori della democrazia e la libertà di espressione, anche del singolo cittadino.
Per questo come Lega abbiamo chiesto questo dibattito. Io credo che un possibile oscuramento delle pagine di Donald Trump o di Ursula von der Leyen o di un quotidiano o di chiunque dovrebbe essere deciso da leggi che definiscono parametri e procedure chiare, e non grazie a linee guida fatte in casa da colossi privati che fungono quasi da giudici della democrazia.
Questo è un ruolo che spetta ai legislatori, al quale noi non possiamo e non dobbiamo abdicare. L'Unione europea deve agire senza indugio a salvaguardia del dibattito democratico e libero sui social. 
"
Annalisa TARDINO,2020-12-16,IT,EU Security Union Strategy (debate),https://www.europarl.europa.eu/doceo/document/CRE-9-2020-12-16-INT-3-153-0000_IT.html,"  Annalisa Tardino,  a nome del gruppo ID. – Signor Presidente, onorevoli colleghi, Commissario, la Commissione è partita sicuramente da buone intenzioni, si legge infatti nella comunicazione che occorre fare tutto il possibile per proteggere i nostri cittadini. Chi non sarebbe d'accordo, del resto è proprio quello che ci aspettiamo da una strategia europea sulla sicurezza. 
Abbiamo ascoltato tante belle parole che però non si traducono in fatti concreti e la risoluzione al voto oggi ne è una testimonianza. Nonostante infatti la presenza di alcune proposte condivisibili, mirate a contrastare più efficacemente il crimine organizzato, il testo risulta vittima delle ideologie di sinistra, concentrandosi al solito sui riferimenti alla disinformazione, sul ruolo delle ONG o ancora sugli aumenti di bilancio per agenzie e istituzioni europee. 
Viceversa, è solo grazie a noi che il testo cita, ad esempio, il terrorismo di matrice islamica che, dati alla mano, rappresenta, a lui sì, la maggiore minaccia per la nostra sicurezza, avendo rivendicato le morti che abbiamo pianto in questi ultimi anni in tutta Europa, come quelle di Strasburgo del 2018.
Sicurezza dei cittadini deve essere invece controlli alle frontiere esterne dell'Europa per non permettere che fatti come quelli di Nizza possano ripetersi. Dobbiamo concentrarci sulla lotta ai reati gravi, affrontando i problemi alla radice e in maniera concreta, cosa che il Parlamento oggi purtroppo non fa, mancando di coraggio e onestà intellettuale. Noi chiediamo con decisione un repentino cambio di direzione.
"
Annalisa TARDINO,2020-07-09,IT,Boosting Roma inclusion process in Europe for the next decade (debate),https://www.europarl.europa.eu/doceo/document/CRE-9-2020-07-09-INT-2-133-0000_IT.html,"  Annalisa Tardino,  a nome del gruppo ID. – Signora Presidente, onorevoli colleghi, ""l'accoglienza deve sempre realizzarsi nel rispetto delle leggi e quindi coniugarsi, quando necessario, con la ferma repressione degli abusi"". È nelle parole di Papa Giovanni Paolo II il senso più profondo del concetto di inclusione, inteso come un processo fatto da diritti ma anche da doveri.
Purtroppo oggi il termine ""inclusione"" è diventato sinonimo di rinuncia nei confronti dei nostri valori e del nostro stile di vita, quasi come se includere l'altro significasse modificare se stessi.
Questo purtroppo accade con i rom, che nel nostro paese hanno dato vita a network criminali, sottraendosi al censimento, mentre noi tutti siamo registrati, e che sfruttano i propri bambini, obbligati a chiedere l'elemosina, cui si nega finanche il diritto alla scolarizzazione.
È qui che deve intervenire lo Stato, combattendo il degrado che caratterizza le vite dei rom nelle nostre città. Basta con l'ipocrisia, che si rispettino le leggi e i nostri valori culturali per un'integrazione che non sia un inaccettabile annullamento delle differenze.
"
Annalisa TARDINO,2020-07-09,IT,Third voting session,https://www.europarl.europa.eu/doceo/document/CRE-9-2020-07-09-INT-2-195-0000_IT.html,"  Annalisa Tardino (ID).   – Signor Presidente, onorevoli colleghi, innanzitutto vorrei ringraziare tutti i colleghi e i relatori ombra per il lavoro svolto su questa relazione, il cui scopo è quello di evidenziare le raccomandazioni del Parlamento europeo in vista dei negoziati per la stipula dell'accordo tra l'Unione europea e la Nuova Zelanda sullo scambio di dati personali tra Europol e le autorità neozelandesi competenti per la lotta contro la criminalità e il terrorismo.
Come purtroppo è a tutti noi noto, il terrorismo rappresenta ancora oggi una grave minaccia e la lotta contro questi atti criminali è una priorità assoluta, non soltanto per l'Unione europea ma per l'insieme degli Stati membri. Sono troppe le vittime che abbiamo pianto negli ultimi anni, concittadini fatalmente divenuti oggetto casuale di odio e violenza senza precedenti e a loro dobbiamo il nostro impegno.
L'inserimento della Nuova Zelanda tra i paesi con cui avviare una cooperazione nasce a seguito dell'attentato di Christchurch del marzo 2019, considerato anche che l'Unione europea e la Nuova Zelanda sono partner che condividono gli stessi principi, visione e approcci su molti aspetti di portata globale.
Ad oggi Europol e la polizia neozelandese hanno firmato un accordo di lavoro che fornisce un quadro per la cooperazione strutturata, ma manca tuttavia una base giuridica, essenziale per individuare, prevenire e perseguire i reati di terrorismo.
Nella mia relazione indico una serie di obiettivi che dovranno essere perseguiti nel corso dei negoziati per consentire l'uso e il trasferimento dei dati personali per motivi di sicurezza, capaci di garantire al contempo la tutela dei diritti fondamentali delle persone. 
In quest'ottica, credo che il testo che sarà sottoposto al voto rappresenti il giusto connubio tra le due esigenze, ricordandoci che la lotta al terrorismo e la sua dimensione internazionale meritano tutta la nostra attenzione e il nostro impegno politico e legislativo, e auspico che l'Aula domani possa darne concreto riconoscimento.
"
Annalisa TARDINO,2020-06-18,IT,Situation in the Schengen area following the Covid-19 outbreak (debate),https://www.europarl.europa.eu/doceo/document/CRE-9-2020-06-18-INT-2-111-0000_IT.html,"  Annalisa Tardino,  a nome del gruppo ID. – Signor Presidente, onorevoli colleghi, per noi è essenziale ricordare che gli Stati membri mantengono la sovranità sulla gestione delle proprie frontiere, ma siamo stati tra i primi, sin dallo scoppio della pandemia, a chiedere restrizione di viaggi. Invece la Commissione, abbiamo qui oggi la Commissaria Johansson, ha criticato la reintroduzione dei controlli alle frontiere interne e ha cercato di ritardare le limitazioni alle frontiere esterne, chiudendole solo quando la diffusione della malattia era già fuori controllo in diversi paesi. Se ci avesse ascoltato, avremmo potuto ridurre drasticamente la diffusione della pandemia in Europa ed evitare l'invasione, soprattutto quella della Sicilia, derivante dall'aumento esponenziale degli sbarchi di clandestini, come se non fosse bastato accogliere i torturatori arrivati con la Rackete. 
Ora speriamo, almeno, che riuscirete a dimostrare attenzioni per alcuni settori chiave dell'economia europea, come il turismo, i trasporti, i servizi di ospitalità, che hanno subito gravi danni e vanno incentivati. E su questo spiace notare nessuna parola da parte degli altri gruppi. 
"
Annalisa TARDINO,2020-05-14,IT,Emergency Legislation in Hungary and its impact on the Rule of Law and fundamental rights (continuation of debate),https://www.europarl.europa.eu/doceo/document/CRE-9-2020-05-14-INT-2-029-0000_IT.html,"  Annalisa Tardino (ID).   – Signor Presidente, onorevoli colleghi, questo Parlamento purtroppo non perde occasione per dimostrare di essere alla mercé delle sinistre.
Siamo ancora nel pieno dell'emergenza mondiale più grave dal secondo dopoguerra: dovremmo concentrare gli sforzi su come superare la crisi e trovare gli strumenti utili ad aiutare i nostri cittadini. Invece il Parlamento europeo ritiene prioritario tenere un dibattito su come il governo ungherese avrebbe violato lo Stato di diritto, attaccandolo ancora una volta solo perché non va a genio alle sinistre.
Si tratta del solito atteggiamento di ""due pesi e due misure"" che, invece, non vede muovere critiche al governo Conte, che in Italia non solo ha agito dimostrando tutta la sua incompetenza ma ha, di fatto, abolito per mezzo di decreti la democrazia, quella stessa democrazia che invece Orbán ha rispettato, ottenendo il voto del Parlamento eletto.
Ebbene, mentre migliaia di europei sono confinati a casa, altri muoiono, altri ancora aspettano di tornare al lavoro, assistiamo a meri attacchi ideologici che non fanno altro che svilire questa Istituzione.
Noi ci dissociamo in pieno, guardiamo negli occhi i nostri cittadini e vi vediamo lo sdegno...
(Il Presidente toglie la parola all'oratrice)
"
Annalisa TARDINO,2020-03-10,IT,Migration situation at the Greek-Turkish border and the EU's common response to it (debate),https://www.europarl.europa.eu/doceo/document/CRE-9-2020-03-10-INT-2-187-0000_IT.html,"  Annalisa Tardino,  a nome del gruppo ID. – Signor Presidente, signora Commissario, la situazione degli hotspot in Grecia, di cui avevamo già discusso invano, ha assunto tratti ancora più drammatici, a causa della debolezza dell'Europa di fronte ai ricatti di Erdoğan.
Isole con presenze superiori sei volte la capienza ordinaria, bambini in condizioni disumane nei campi profughi, frontiere aperte e milioni di immigrati in arrivo dalla Turchia: una fotografia desolante! La Grecia è sola, come lo era l'Italia.
E l'Europa che cosa fa? Incontra Erdoğan, come se non fossero già troppi i miliardi di euro erogati sino ad oggi, mentre tagliamo i fondi per l'agricoltura e mentre ancora la Presidente von der Leyen deve valutare se sostenere economicamente l'Italia di fronte all'emergenza coronavirus. Invece che sanzionare la Turchia, noi negoziamo. Questa è l'Europa che non ci piace!
Abbiamo ascoltato parole come difendere i confini europei: la Grecia è il nostro scudo, bene, complimenti! Noi della Lega lo sosteniamo da anni che difendere i confini è la soluzione, così come indichiamo da anni il problema turco.
Passate ai fatti: il tempo a vostra disposizione si è esaurito, così come la pazienza dei cittadini europei.
"
Annalisa TARDINO,2020-02-12,IT,False and Authentic Documents Online (FADO) system (debate),https://www.europarl.europa.eu/doceo/document/CRE-9-2020-02-12-INT-3-462-0000_IT.html,"  Annalisa Tardino,  a nome del gruppo ID. – Signor Presidente, onorevoli colleghi, ringrazio la collega Metsola per il lavoro svolto. Negli ultimi anni abbiamo assistito ad un aumento notevole delle frodi documentali nello spazio Schengen, realizzate sia attraverso la falsificazione di documenti autentici che l'utilizzo di documenti contraffatti. 
Il presente provvedimento ci consentirà di inquadrare la gestione del sistema relativo ai documenti falsi e autentici online, cosiddetto FADO, all'interno di Frontex, il cui modello di gestione è ormai obsoleto. L'esigenza di difesa e sicurezza che i nostri cittadini ci chiedono ci impone di garantire un livello di allerta contro i documenti falsi molto alto, poiché strumenti criminali idonei ad un riutilizzo per reati diversi, tra cui il riciclaggio di denaro e il terrorismo, ma soprattutto l'immigrazione clandestina. Infatti, documenti contraffatti sono stati spesso usati dai richiedenti asilo che cercavano di entrare in Europa. 
Si tratta di condotte che non possiamo tollerare e che vanno fermate. Diventa quindi essenziale fornire alla polizia, alla guardia di frontiera e alle dogane una banca dati più efficiente, capace di consentire una rapida individuazione dei documenti falsificati e un efficace contrasto di questi fenomeni. 
Per questi motivi supportiamo la proposta, nonostante il nostro manifestato dissenso a che alcuni soggetti privati accedano a FADO anche se limitatamente. Seppur contrari alla riforma del regolamento dell'agenzia Frontex, riteniamo oggi prevalente l'importanza che l'uso di FADO riveste nelle attività di contrasto alle frodi portate avanti dalle autorità degli Stati membri. 
"
Annalisa TARDINO,2020-01-29,IT,"Urgent humanitarian situation on Greek Islands, especially of children - ensuring protection, relocation and family reunification (debate)",https://www.europarl.europa.eu/doceo/document/CRE-9-2020-01-29-INT-1-333-0000_IT.html,"  Annalisa Tardino,  a nome del gruppo ID. – Signora Presidente, onorevoli colleghi, lo scorso novembre abbiamo affrontato a Strasburgo il tema degli hot spot in Grecia e oggi ci ritroviamo ancora qui con le medesime parole ma nessun fatto. 
La Grecia ha visto l'arrivo di oltre 70 000 migranti nel 2019 e, secondo le ultime statistiche, circa 30 000 migranti o rifugiati si trovano attualmente in Grecia. Siamo di fronte a una vera e propria crisi umanitaria che richiede azioni concrete e immediate. E quali sono le azioni concrete e immediate che l'UE sta portando avanti, oltre a farsi ricattare da Erdogan? Miliardi di euro dei nostri contribuenti che avremmo potuto utilizzare in maniera più proficua.
E non mi sembra che l'approccio della nuova Commissione sia tanto diverso. Si parla di un nuovo, risolutivo, piano per la migrazione e l'asilo, ma, da quanto ascoltato, la situazione in Grecia rimarrà tale. Peraltro mi chiedo anche come questo piano contribuirà a migliorare la situazione dell'Italia che per anni ha affrontato da sola l'emergenza, bloccata con coraggio solo dal nostro governo, anche a costo di un processo. Purtroppo in nessun modo, finché non si andrà alla radice del problema, se mai lo farete. 
"
Annalisa TARDINO,2019-11-26,IT,EU response to extreme meteorological events and their impacts: how to protect European urban areas and their cultural heritage (debate),https://www.europarl.europa.eu/doceo/document/CRE-9-2019-11-26-INT-2-279-0000_IT.html,"  Annalisa Tardino (ID).   – Signora Presidente, onorevoli colleghi, abbiamo tutti visto le immagini drammatiche dell'Italia, sommersa da nord a sud, da Licata a Matera a Venezia, con pronte reazioni da parte dei volontari e della Protezione civile. Oggi siamo qui a Strasburgo per chiedere il sostegno concreto dell'Unione europea, come fatto già con un'interrogazione scritta della Lega attraverso la richiesta di una rapida mobilitazione del Fondo di solidarietà dell'Unione europea e sbloccando tutti gli aiuti economici che è possibile erogare.
È necessario, inoltre, che i territori colpiti possano godere dell'eccezione al disimpegno automatico delle risorse a valere sui fondi dell'UE e che all'Italia venga riconosciuta la giusta flessibilità per i soldi spesi per danni causati da calamità naturali, soprattutto per i territori con maggiore deficienze.
Un'Europa che protegge i cittadini deve essere presente nei momenti di necessità e deve essere in grado di dare risposte concrete ai problemi reali, quelle che i cittadini si aspettano, un aiuto immediato per ricominciare a costruire guardando al futuro.
"
Annalisa TARDINO,2019-10-23,IT,Search and rescue in the Mediterranean (debate),https://www.europarl.europa.eu/doceo/document/CRE-9-2019-10-23-INT-3-380-0000_IT.html,"  Annalisa Tardino,  a nome del gruppo ID. – Signora Presidente, onorevoli colleghi, ci avete proposto una risoluzione che rappresenta il non plus ultra delle demagogie delle sinistre, con la quale chiedete di spalancare le porte dell'Europa ad una accoglienza indiscriminata – tanto è facile fare gli accoglienti con i porti degli altri – e di consentire alle ONG di agire liberamente nel Mediterraneo, senza controllo da parte delle autorità preposte, e addirittura considerando la loro attività sempre esclusa dall'ambito di applicazione della normativa sul favoreggiamento della migrazione irregolare. 
Ebbene, per questi motivi, non solo abbiamo votato contro, ma abbiamo anche presentato una mozione alternativa, questa sì volta a proteggere i nostri confini e i nostri cittadini. Il modo migliore per salvare vite è impedire le partenze e agire direttamente in Africa, rafforzando la cooperazione con i paesi terzi, di origine e di transito, per definire soluzioni a lungo termine, capaci di affrontare le cause della migrazione economica.
Ad oggi abbiamo solo sentito parlare dell'accordo di Malta, prima venduto come una soluzione a tutti problemi, ora relegato ad un mero progetto pilota, abbandonato dagli Stati membri, così come avevamo previsto. Se questi sono gli strumenti con cui la Commissione von der Leyen intende gestire i flussi migratori, temo che sarà destinata ad un ulteriore fallimento.
Abbiamo presentato degli emendamenti perché vogliamo che gli Stati membri possano continuare a valutare se le operazioni di soccorso condotte dalle navi private rappresentino un'azione di pura assistenza umanitaria o di favoreggiamento alla criminalità.
Gli Stati membri devono poter decidere, sulla base delle proprie legislazioni, se autorizzare o meno l'ingresso delle navi delle ONG nei propri porti e non lasciare che siano le Carole di turno ad arrogarsi tale diritto, arrivando anche a sfidare un ministro.
Vogliamo regole certe per scoraggiare azioni e iniziative che possano diventare ulteriore motivo di attrazione per chi, illegalmente, vuole raggiungere l'Europa. Ben venga la migrazione legale, ma l'Europa deve dire “no” ai trafficanti di esseri umani e ai criminali nascosti dietro ai falsi buonisti! 
"
Annalisa TARDINO,2019-09-18,IT,Fight against cancer (topical debate),https://www.europarl.europa.eu/doceo/document/CRE-9-2019-09-18-INT-3-245-0000_IT.html,"  Annalisa Tardino (ID).   – Signora Presidente, onorevoli colleghi, il cancro rappresenta la prima causa di morte in un numero crescente di paesi europei e solo per il tumore al seno in Italia si registrano oltre 48 mila nuovi casi ogni anno. Nonostante i notevoli progressi raggiunti grazie alla ricerca, ancora oggi la prevenzione è veramente l'unica arma efficace di cui disponiamo per sconfiggere il cancro.
Abbiamo appreso i programmi della Presidente von der Leyen e adesso aspettiamo i fatti. L'Europa deve continuare a promuovere lo sviluppo della collaborazione tra reti specializzate e di eccellenza per migliorare la qualità della diagnosi, i servizi di cura e facilitare la cooperazione multidisciplinare. Ma soprattutto bisogna intensificare il coordinamento tra gli Stati membri, perché sono ancora troppe le differenze per l'accesso agli screening e alle cure, sia tra i diversi Stati nonché talvolta tra regione e regione di un singolo paese.
Bisogna inoltre intervenire sulle cause che originano la malattia: in Sicilia, nei poli industriali di Gela, Milazzo e Priolo, i dati scientifici sono infatti ben oltre il livello d'allarme e sono soglie che non possiamo più accettare.
Dobbiamo poi investire nella formazione degli operatori sanitari e realizzare in ogni presidio urbano un centro non solo per la prevenzione e l'informazione ma anche per il sostegno psicologico di chi è stato colpito dal male. Accanto alla ricerca, infatti, il ruolo centrale deve essere giocato dall'umanizzazione delle cure.
"
Annalisa TARDINO,2019-09-17,IT,Foreign electoral interference and disinformation in national and European democratic processes (debate),https://www.europarl.europa.eu/doceo/document/CRE-9-2019-09-17-INT-2-185-0000_IT.html,"  Annalisa Tardino (ID).   – Signor Presidente, onorevoli colleghi, siamo tutti concordi nel ritenere che le fake news e la disinformazione costituiscano un rischio concreto, capace di influenzare il convincimento dei cittadini in occasione delle competizioni elettorali da parte di chi è in costante campagna elettorale, così come si cerca di fare anche in quest'Aula, riproponendo notizie manipolate come quelle sui fondi russi, su cui si esprimeranno i tribunali.
Nel demonizzare l'avversario, come si usa purtroppo fare, si deve prestare molta attenzione a non ledere il grande valore democratico rappresentato dalla rete e dalla libera circolazione delle idee, fondamento della conoscenza e dell'emancipazione dell'uomo.
Sembra invece che la Commissione, con il pretesto di combattere la disinformazione, incoraggi ulteriormente comportamenti di censura delle opinioni dissenzienti, come già accade sui social network. Mi chiedo quindi se sia il caso che un operatore privato, come può essere Facebook, abbia l'autorità di censurare un cittadino senza intervento alcuno di un ente terzo pubblico in grado di proteggerlo. Credo che sia il caso di prendere dei seri provvedimenti.
"
Annalisa TARDINO,2019-07-17,IT,Humanitarian assistance in the Mediterranean (debate),https://www.europarl.europa.eu/doceo/document/CRE-9-2019-07-17-INT-3-104-0000_IT.html,"  Annalisa Tardino (ID).   – Signor Presidente, onorevoli colleghi, ieri in quest'Aula alla dichiarazione che “in mare c'è l'obbligo di salvare le vite”, oggi ribadita, è seguito un enorme applauso dalla quasi totalità del Parlamento. Quell'applauso – ribadisco – va solo all'Italia, che ha salvato migliaia di vite nel Mediterraneo. L'Italia che ha accolto, l'Italia che, di contro, è stata lasciata sola dall'Europa e da chi oggi, con grande ipocrisia, si permette di criticare la politica del governo di lotta all'immigrazione clandestina. 
Ci chiediamo cosa avete fatto in questi anni, cosa ha fatto la Francia, ad esempio? Oggi ha annunciato di voler premiare Carola Rackete, ma si è ben guardata dal rispondere al suo SOS in mare. Quindi i porti francesi chiusi, ma medaglie aperte… ancora una volta una grande ipocrisia che trovo imbarazzante! La verità è che solo il nostro governo e solo il ministro Salvini con grande coraggio e contro ogni tipo di insulto, sta cercando di fermare il business degli schiavisti e dell'immigrazione clandestina, salvando vite. 
La politica dei porti chiusi ha consentito meno sbarchi, quelli che voi citavate, meno morti nel Mediterraneo, e non lo dice la Lega, ma lo dicono i dati dell'ONU. E ancora, piuttosto di giudicare da tuttologi estranei, venite in Italia, venite in Sicilia, a Lampedusa, vedrete in quali disperate condizioni si cerca di arginare un fenomeno epocale che convoglia in sé numerosi e diversi problemi.
È responsabilità di questo Parlamento e del Consiglio aiutare chi ne ha diritto, ma in via legale e sicura, al di là dei proclami, quelli che abbiamo ascoltato e continuiamo ascoltare. Ci aspettiamo interventi reali e immediati. I nostri cittadini sono stanchi di... 
(Il Presidente ritira la parola all'oratrice) 
"
Annalisa TARDINO,2023-12-12,IT,European Health Data Space (debate),https://www.europarl.europa.eu/doceo/document/CRE-9-2023-12-12-INT-2-150-0000_IT.html,"  Annalisa Tardino,  relatrice. – Signora Presidente, signora Commissaria, onorevoli colleghi, vorrei innanzitutto ringraziare il correlatore, l'onorevole Sokol, i relatori ombra presenti in Aula e tutto lo staff del team negoziale per il lavoro fatto su questo fascicolo: i nostri assistenti, gli advisor dei gruppi, i due segretariati di commissione e gli altri servizi che hanno contribuito con ore di lavoro al testo al voto domani, su cui chiediamo il consenso dei nostri colleghi in vista dei negoziati con il Consiglio.
Vorrei provare a fare una piccola premessa politica, soprattutto per chi è maggiormente scettico dinanzi a questo strumento.
Il nostro testo rappresenta un significativo miglioramento rispetto alla proposta della Commissione europea, da cui differisce non per la ratio ma per il valore che abbiamo conferito e riconosciuto ai dati personali sanitari, che sono stati considerati meritevoli del massimo livello di privacy, soprattutto con riferimento ai cosiddetti ""usi secondari"", che non riguardano il fine principale della cura del paziente, se non indirettamente.
Dopo aver ascoltato i rappresentanti delle categorie coinvolte, sono convinta che lo spazio europeo dei dati sanitari potrà essere uno strumento utile per fornire una migliore assistenza sanitaria ai pazienti e una sanità all'avanguardia nell'Unione europea e in tutti i nostri paesi, soprattutto in quelli che a oggi non hanno conosciuto appieno la digitalizzazione dei dati in campo sanitario, come l'Italia.
Tutto il lavoro è stato, sin dall'inizio, nella mia qualità di relatrice per la commissione LIBE, orientato a inserire forti garanzie per il rispetto della privacy dei cittadini, elemento per noi prioritario e imprescindibile, tenendo conto anche dell'esperienza fatta nei paesi in cui il fascicolo sanitario elettronico è realtà da anni.
In questi paesi si riesce a evitare di ripetere esami diagnostici anche invasivi, di viaggiare con faldoni e CD per un consulto medico in una regione o in uno Stato diverso dal proprio o per una seconda opinione di un professionista sanitario. Nei casi di emergenza il personale medico può avere accesso alla cartella elettronica anche se il paziente è inconscio, accertarsi di eventuali allergie, trattamenti pregressi o patologie e salvare la vita di una persona.
Con questo obiettivo abbiamo convintamente lavorato al fascicolo, contemperando contestualmente l'esigenza che i nostri dati non devono essere alla mercé di tutti. Per questo abbiamo richiesto l'applicazione di rigorose tecniche collaudate per garantire la riservatezza delle informazioni contenute nei dati sanitari elettronici, quando trattati, rendendoli anonimi.
Abbiamo inoltre introdotto il cosiddetto sistema di ""opt-out"" che, a differenza di quanto previsto dalla Commissione europea, consentirà ai cittadini di poter scegliere di escludere completamente o parzialmente i propri dati sanitari dal sistema per gli usi secondari. Usi secondari non legati direttamente alla cura del paziente ma che sono tuttavia importanti, come ad esempio quello della ricerca legata ai farmaci salvavita.
Il testo prevede infatti che, a condizioni rigorose, i ricercatori e le aziende possano avere accesso ai dati sanitari resi anonimi in un ambiente di elaborazione sicuro, in cui sono applicati rigorosi standard tecnici e di sicurezza.
Grazie alle modifiche che noi abbiamo introdotto in sede di esame parlamentare, il cittadino può legittimamente scegliere, a differenza di quanto avveniva nel testo proposto dalla Commissione europea, di avvalersi del sistema soltanto per l'assistenza sanitaria, quindi per farsi curare, escludendo usi ulteriori. Basta esercitare una scelta informata e consapevole.
Tuttavia vorrei sottolineare il dato principale: avremo una cartella clinica accessibile mediante smartphone o PC, potremo decidere a chi consentire l'accesso, quali dati oscurare o non condividere con alcuni professionisti e controllare anche gli ultimi accessi. Si potrà decidere a quale medico consentire di accedere ai propri dati e a quale no, in ragione anche della specializzazione del medico.
Abbiamo anche inserito alcune disposizioni per chi è meno avvezzo alla tecnologia, perché magari più in là con l'età, ma dovrà comunque avere pieno controllo sui propri dati sanitari.
In generale credo che il lavoro fatto in questi mesi ci abbia consentito di cogliere la sfida principale del fascicolo, cioè quella di raggiungere il giusto equilibrio tra l'uso e lo scambio dei dati sanitari ai fini di assistenza medica, da un lato, e la protezione dei dati personali dall'altro.
Non era facile e non ci troverà... (la Presidente toglie la parola all'oratrice)
"
Annalisa TARDINO,2023-12-12,IT,European Health Data Space (debate),https://www.europarl.europa.eu/doceo/document/CRE-9-2023-12-12-INT-2-207-0000_IT.html,"  Annalisa Tardino,  relatrice. – Signor Presidente, onorevoli colleghi, io il dibattito l'ho ascoltato e mi ha un po' segnato, soprattutto per un motivo molto politico, per il gruppo politico a cui appartengo e a cui appartengo convintamente.
Per questo tengo a dire a tutti i colleghi – la maggior parte di loro ha già manifestato il proprio scetticismo e le proprie titubanze – che noi abbiamo ben chiaro il ruolo dell'Europa e il ruolo delle nazioni e quello che noi vogliamo in questa Europa.
Proprio per questo, in maniera convinta e decisa, abbiamo lavorato su questo testo perché fosse rafforzato laddove, anche politicamente, ritenevamo che non fosse vicino alle nostre esigenze. Oggi i nostri cittadini ""regalano"" – consentitemi il termine – spesso i loro dati, anche per motivi futili, legati ad applicazioni ridicole e a usi veramente superflui.
Oggi noi invece chiediamo che questo utilizzo dei dati, che abbiamo cercato di tutelare nel migliore dei modi, abbia un fine precipuo, con una ratio legislativa importante, che è quella della tutela della salute dei nostri cittadini e del progresso che nella sanità in Europa, e non solo in altri continenti, a favore di cittadini che appartengono ad altre parti del mondo, deve essere fatto. Per questo, anche da questa parte politica, abbiamo deciso di lavorare su questo testo e di sostenerlo.
Comprendo le difficoltà che ci sono ma mi auguro che il testo venga letto senza nessun pregiudizio e nessuna posizione politica preconcetta, perché, come abbiamo visto in questi ultimi anni, che ci hanno molto segnato, la sanità e la salute dei cittadini vengono prima di tutto.
"
