MP,Date,Language,Title,Url,Content
Franco ROBERTI,2022-05-18,IT,Commission’s 2021 Rule of Law Report (debate),https://www.europarl.europa.eu/doceo/document/CRE-9-2022-05-18-INT-1-088-0000_IT.html,"  Franco Roberti,  relatore per parere della commissione giuridica. – Signora Presidente, signor Commissario, onorevoli colleghi, il rispetto dello Stato di diritto deve essere una nostra priorità assoluta, politica e istituzionale. Per questo è deprecabile che la passività delle istanze che hanno il dovere di vigilare sulla tutela dei diritti dei cittadini europei abbia portato la situazione a deteriorarsi in modo così preoccupante in Ungheria e in Polonia.
Il nostro compito è di disinnescare con strumenti normativi e persuasivi gli attacchi, anche mediatici, contro magistrati, giornalisti, ONG e persone LGBT, che purtroppo circolano con insistenza nel nostro continente.
Lo Stato di diritto è fondamento dell'Unione europea, lo stiamo vedendo anche in questi giorni, e rafforza la fiducia dei cittadini nei confronti delle istituzioni. Esso è tuttavia fragile, perché si fonda soltanto sul dominio della legge, pretende il dominio esclusivo della legge. Ciò è possibile solo quando i poteri dello Stato sono separati e ben bilanciati, in modo che nessuno di essi possa sopraffare gli altri.
Altre condizioni indispensabili per garantire l'uguaglianza e la tutela dei diritti dei cittadini di fronte alla legge sono l'efficienza dei sistemi giudiziari e l'indipendenza dei magistrati, poiché la gestione efficiente della giustizia si realizza solo dove operano giudici e pubblici ministeri indipendenti, che si danno disponibilità di risorse umane e finanziarie adeguate e di una formazione permanente e professionale dei magistrati stessi: lo stiamo vedendo anche in questi giorni con il tema in discussione dell'applicazione dell'intelligenza artificiale ai sistemi giudiziari.
Inoltre, e finisco, di estrema importanza per un'incisiva lotta alla corruzione è un'amministrazione pubblica efficiente e trasparente, con codici e procedure di gestione tali da prevenire i comportamenti illeciti; dobbiamo puntare al potenziamento di misure atte a limitare la durata e i costi dei contenziosi e dei processi, nonché dei fondi a disposizione per l'assistenza legale e dei mezzi di ricorso per i cittadini bisognosi tali da favorire un accesso alla giustizia per tutti.
"
Franco ROBERTI,2020-10-08,IT,"Fight against money laundering, following the FinCEN files (continuation of debate)",https://www.europarl.europa.eu/doceo/document/CRE-9-2020-10-08-INT-4-051-0000_IT.html,"  Franco Roberti (S&D).   – Signora Presidente, onorevoli colleghi, i fascicoli FinCEN mostrano ancora una volta il fallimento delle regole antiriciclaggio di fronte alle condotte favoreggiatrici di banche e operatori finanziari, che continuano a trarre profitto dal crimine.
La normativa europea antiriciclaggio non viene attuata sufficientemente in troppi paesi dell'Unione: ciò è tanto più grave e inaccettabile nel momento in cui la catastrofe economica indotta dalla pandemia sta aprendo enormi spazi di operatività alle organizzazioni criminali.
Serve certamente un sistema unitario, serve certamente un'agenzia europea antiriciclaggio, come è stato sottolineato anche dalla Commissione fin dalla passata legislatura, ma soprattutto, se il riciclaggio è l'essenza della criminalità organizzata, occorre una strategia europea unitaria che punti alla disarticolazione delle organizzazioni criminali transnazionali e dei loro complici esterni, attraverso una piena cooperazione investigativa e giudiziaria.
A questo scopo avevo chiesto, finora inutilmente nella totale indifferenza di tutti i gruppi politici, l'istituzione di una commissione speciale del Parlamento europeo contro la criminalità organizzata, il terrorismo e la corruzione, sempre più intrecciati tra loro, che sono una crescente minaccia per lo Stato di diritto nei paesi dell'Unione.
Dopo l'istituzione di cinque commissioni speciali mi auguro che nel prossimo futuro maturi la volontà politica di dare priorità a questo tema, se vogliamo difendere lo Stato di diritto e l'economia reale dall'assalto dei poteri criminali.
"
