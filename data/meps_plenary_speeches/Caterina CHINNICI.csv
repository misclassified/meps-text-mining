MP,Date,Language,Title,Url,Content
Caterina CHINNICI,2023-11-23,IT,International day for the elimination of violence against women (debate),https://www.europarl.europa.eu/doceo/document/CRE-9-2023-11-23-INT-4-071-0000_IT.html,"  Caterina Chinnici (PPE).   – Signor Presidente, signora Commissaria, onorevoli colleghi, ""Giornata per l'eliminazione della violenza contro le donne"", contro le donne, perché le parole contano. Donne e ragazze subiscono violenza fisica, sessuale, psicologica, economica soltanto perché donne. La realtà dei numeri nel mondo e nell'Unione europea è drammatica. 
La vicenda di Giulia Cecchettin – e ringrazio la Presidente Metsola che ha voluto ricordarla in quest'Aula – ci ha colpito fortemente perché Giulia era semplicemente una ragazza: poteva essere nostra figlia, nostra sorella, una di noi. E il ragazzo che l'ha uccisa poteva essere nostro figlio, nostro fratello – e lo dico agli uomini – uno di voi. 
Bene allora la nuova direttiva, bene l'adesione dell'Unione alla Convenzione di Istanbul. Ma educazione, prevenzione, protezione e repressione da sole non bastano: occorre promuovere un cambiamento culturale profondo che coinvolga famiglie, scuole, università, istituzioni, social e media per superare la cultura del possesso e del controllo, che di questa intollerabile violenza contro le donne è causa. 
"
Caterina CHINNICI,2023-11-20,IT,"Children first - strengthening the Child Guarantee, two years on from its adoption - Reducing inequalities and promoting social inclusion in times of crisis for children and their families (joint debate – International Day of the Rights of the Child)",https://www.europarl.europa.eu/doceo/document/CRE-9-2023-11-20-INT-1-072-0000_IT.html,"  Caterina Chinnici (PPE).   – Signora Presidente, signora Commissaria, onorevoli colleghi, secondo il rapporto pubblicato a settembre scorso da Eurostat, aumentano e sarebbero quasi 20 milioni nel 2022 i ragazzi di età inferiore ai 18 anni a rischio di povertà o di esclusione sociale. 
Come sempre, infatti, nelle situazioni di crisi, quali la pandemia di COVID-19 o le ripercussioni della guerra in Ucraina, il prezzo più alto lo pagano i bambini e fra questi i più colpiti, ancora una volta, sono i più fragili: bambini provenienti da contesti di immigrazione, rifugiati, minori non accompagnati ma anche bambini provenienti da famiglie monoparentali, bambini con disabilità e bambini appartenenti a minoranze etniche. 
La Garanzia europea per l'infanzia rappresenta uno strumento fondamentale per combattere l'inaccettabile povertà di milioni di bambini in Europa e va certamente rafforzata. 
Spetta ora agli Stati membri attuare piani di azione nazionali efficaci affinché ad ogni bambino in Europa possa essere garantito davvero uno sviluppo sano ed armonioso, come sancito nella Convenzione delle Nazioni Unite sui diritti del fanciullo.
"
Caterina CHINNICI,2023-10-18,IT,Presentation of the Court of Auditors' annual report 2022 (debate),https://www.europarl.europa.eu/doceo/document/CRE-9-2023-10-18-INT-3-252-0000_IT.html,"  Caterina Chinnici (PPE).   – Signor Presidente, signor Commissario, onorevoli colleghi, ringrazio innanzitutto il Presidente Murphy per il lavoro svolto dalla Corte dei conti europea, da cui emerge la necessità di misure e interventi concreti e tempestivi. 
Il tasso di errore rilevante, e in aumento rispetto al 2021, richiama a incrementare gli sforzi per semplificare le procedure, ove possibile, alleggerendo gli oneri per imprese e beneficiari, senza però rinunciare a controlli e garanzie di regolarità. Occorre poi scongiurare il rischio di perdita dei finanziamenti a causa dell'attuazione contemporanea di più strumenti da parte degli Stati membri, così come vanno mitigati i rischi per il bilancio derivanti dall'aumentata esposizione e dall'alto tasso di inflazione. 
Un'attenzione particolare merita poi l'attuazione dell'RRF. Traguardi e obiettivi devono essere definiti con precisione e le valutazioni preliminari e i controlli ex post rafforzati, affinché le regole di ammissibilità siano rispettate e i risultati prefissati raggiunti, e gli Stati membri devono rafforzare i propri sistemi di rendicontazione e controllo.
Certo, il 2022 è stato un anno complesso, così come il precedente e purtroppo quello attuale, ma proprio per questo non possiamo che fare nostre le raccomandazioni della Corte: restare attenti e vigili, adottare controlli efficaci e cooperare a tutti i livelli perché i fondi europei siano spesi bene e in tempo, nell'interesse dei cittadini europei.
"
Caterina CHINNICI,2023-10-17,IT,Question Time with Commissioners - European measures to prevent and to fight the rise of organised crime,https://www.europarl.europa.eu/doceo/document/CRE-9-2023-10-17-INT-2-298-0000_IT.html,"  Caterina Chinnici (PPE).   – La criminalità organizzata in tutte le sue forme, lo abbiamo detto, così come il terrorismo, purtroppo lo abbiamo appena visto, minaccia la sicurezza, la libertà, i diritti dei cittadini, i valori dell'Unione, di tutta l'Unione, non di singoli Stati perché i gruppi criminali organizzati non conoscono confini. 
E allora serve una risposta che sia autenticamente comune e che, come nell'esperienza maturata nel mio paese, l'Italia, sia fondata su scambio di informazioni, cooperazione, coordinamento e contrasto patrimoniale, il ""Follow the money"" da Lei stesso citato. 
E allora bene la strategia del 2021, i provvedimenti sin qui adottati fino alle più recenti direttive su confisca e corruzione, ma non basta. Di tutti gli ""EU crimes"" la criminalità organizzata è forse l'unica ancora regolata da un atto pre-Lisbona. 
E allora io ho due domande per Lei: Le vorrei chiedere qual è l'esito dello studio avviato dalla Commissione per valutare se la decisione quadro 841 del 2008 sia ancora adeguata allo scopo o non sia piuttosto un'arma spuntata contro la criminalità organizzata, come molti sostengono. 
E poi, se intende la Commissione, finalmente direi, proporre una direttiva organica come è stato fatto per il terrorismo nella passata legislatura, che sia proprio indirizzata a contrastare le attuali organizzazioni criminali, vere e proprie imprese spesso a vocazione globale. 
"
Caterina CHINNICI,2023-10-05,IT,The new European strategy for a better internet for kids (BIK+) (debate),https://www.europarl.europa.eu/doceo/document/CRE-9-2023-10-05-INT-4-101-0000_IT.html,"  Caterina Chinnici (PPE).   – Signora Presidente, onorevoli colleghi, signora Commissaria, sfruttamento e abusi sessuali, violazione della privacy, violenza, ciberbullismo e profilazione a scopi commerciali sono solo alcuni dei rischi che, accanto alle tante opportunità, il mondo digitale crea per bambini e ragazzi.
Certo, Internet non è stato concepito pensando ai minori, ma questi sono oggi un terzo degli utenti europei. Occorrono allora regole precise e interventi puntuali di legislatori e provider per impedire che l'evoluzione digitale produca conseguenze, spesso gravi, sulla vita reale, la salute psicofisica e lo sviluppo dei più giovani.
La strategia BIK+ è importante per costruire un Internet più sicuro e a dimensione di bambino, ma ora va tradotta in azioni concrete per far partecipare attivamente i minori, educarli e renderli consapevoli dei rischi, e coinvolgere genitori, famiglie, scuole ed educatori e rafforzare prevenzione e protezione delle vittime. E le imprese, signora Commissaria, devono investire in strumenti di safety by design per garantire dall'inizio la sicurezza dei minori. Proteggere i più piccoli anche in rete è compito di tutti noi. Per loro e con loro dobbiamo lavorare a questo obiettivo.
"
Caterina CHINNICI,2023-06-12,IT,European Union Drugs Agency (short presentation),https://www.europarl.europa.eu/doceo/document/CRE-9-2023-06-12-INT-1-182-5000_IT.html,"  Caterina Chinnici (PPE),  per iscritto. – Le droghe e le tossicodipendenze causano enormi danni alla salute delle persone, principalmente ai giovani, e alla società nel suo insieme. Il traffico di stupefacenti rappresenta, inoltre, una delle principali fonti di reddito della criminalità organizzata. 
L'Unione europea deve necessariamente dotarsi di strumenti più incisivi per combattere tale flagello, così da affrontare con più efficacia tale sfida a livello UE. Bene quindi l'accordo raggiunto a seguito dei negoziati interistituzionali che trasformerà l'attuale Osservatorio europeo delle droghe e delle tossicodipendenze di Lisbona in un'agenzia a pieno titolo. 
La raccolta e l'analisi dei dati continuerà ad essere il compito principale dell'Agenzia europea per la droga, che tuttavia, in base al nuovo regolamento, sarà in grado di rispondere più efficacemente alle gravi sfide per la salute e la sicurezza poste dal consumo di droghe.
Avrà, infatti, un ruolo rafforzato nel settore della cooperazione internazionale, in modo da interagire pienamente con i Paesi terzi; potrà approfondire le dinamiche del mercato della droga per meglio comprenderne l'impatto sulla salute pubblica, come il crescente consumo di poli-sostanze (sostanze lecite e droghe), purtroppo, sempre più comune fra i giovani, e lavorare per ridurre la disponibilità di droga nell'UE al fine, si spera, di frenarne la domanda.
"
Caterina CHINNICI,2023-03-15,IT,Combating organised crime in the EU (debate),https://www.europarl.europa.eu/doceo/document/CRE-9-2023-03-15-INT-3-318-0000_IT.html,"  Caterina Chinnici (S&D).   – Signor Presidente, signora Ministro, signora Commissaria, onorevoli colleghi, 139: sono 139 i miliardi di euro che, secondo stime per difetto, le organizzazioni criminali accumulano ogni anno attraverso la loro attività illecita in Europa e che poi riciclano con mezzi sempre più sofisticati.
Questo riguarda tutta l'Unione e tutti i suoi Stati membri e pertanto accogliamo con favore l'inserimento della lotta alla criminalità organizzata tra le priorità della Presidenza del Consiglio. E le nuove proposte della Commissione su scambio di informazioni fra autorità di contrasto, antiriciclaggio e confisca sono senz'altro passi decisivi perché, come insegna l'esperienza italiana, cooperazione e contrasto patrimoniale sono essenziali. 
Ora però, come più volte richiesto, dobbiamo essere ancora più ambiziosi e superare la decisione quadro 2008/841, che rischia di essere già un'arma spuntata, in quanto non più adeguata alle caratteristiche delle moderne organizzazioni criminali che si manifestano ormai come veri e propri operatori economici globali con spiccata vocazione imprenditoriale. 
Lo dobbiamo a tutti i cittadini onesti e a quanti, nella lotta alla criminalità organizzata, hanno sacrificato la propria vita, come Rocco Chinnici, mio padre. 
"
Caterina CHINNICI,2023-03-15,IT,Cross-border adoptions from third countries (debate),https://www.europarl.europa.eu/doceo/document/CRE-9-2023-03-15-INT-3-416-0000_IT.html,"  Caterina Chinnici (S&D).   – Signora Presidente, signora Commissaria, onorevoli colleghi, in tutti i Paesi che versano in situazioni di crisi, siano esse causate da catastrofi naturali, come di recente il disastroso terremoto in Turchia e Siria, o da guerre, a pagare il prezzo più alto sono sempre i bambini, bambini spesso rimasti soli, che rischiano di finire nelle maglie di organizzazioni criminali senza scrupoli che approfittano di tali situazioni per alimentare il loro ignobile traffico e favorire le adozioni illegali.
In materia di adozioni transfrontalieri da Paesi terzi, l'Unione europea, nel quadro della sua azione esterna, deve pertanto farsi garante affinché ogni decisione che riguardi un minore sia sempre adottata nel rispetto del principio del suo superiore interesse e secondo i criteri stabiliti dalla Convenzione dell'Aja del 1993. 
È necessario quindi fornire mezzi per rafforzare i controlli, garantire il processo di identificazione dei minori separati dalle famiglie, facilitare il rintracciamento dei parenti più prossimi ed assicurare, sempre nelle adozioni transfrontaliere, che questi bambini particolarmente vulnerabili siano pienamente tutelati. 
"
Caterina CHINNICI,2023-02-13,IT,EU response to the humanitarian situation following the earthquake in Türkiye and Syria (debate),https://www.europarl.europa.eu/doceo/document/CRE-9-2023-02-13-INT-1-088-2500_IT.html,"  Caterina Chinnici (S&D),  per iscritto. – Ad oggi, sono oltre 36.000 le vittime del disastroso terremoto di magnitudo 7,8 che ha devastato la regione di Gaziantep, in Turchia, colpendo anche la vicina Siria, e tra queste, moltissimi sono bambini. Decine di migliaia gli edifici distrutti, così come centinaia di migliaia le persone senza una casa. La solidarietà internazionale che da subito si è attivata è lodevole, tuttavia la regione colpita è estesissima, serve tutto e come ha denunciato UNICEF, sono migliaia i bambini orfani. 
In qualità di copresidente per l'Intergruppo per i diritti dei minori ho, pertanto, inviato una lettera alla Presidente della Commissione europea per accogliere con favore l'iniziativa della Commissione di ospitare una conferenza dei donatori per mobilitare fondi della comunità internazionale ma, soprattutto, per sottolineare la prioritaria attenzione che deve essere riservata alle specifiche esigenze dei più piccoli nelle operazioni di soccorso accelerando, ad esempio, il processo di identificazione dei minori separati dalle famiglie, il controllo per contrastare il possibile traffico criminale o dando priorità al loro collocamento in famiglia o in comunità di tipo familiare. I bambini pagano sempre il prezzo più alto durante le crisi, l'UE deve alleviare in ogni modo le loro sofferenze: è un dovere morale oltre che politico.
"
Caterina CHINNICI,2023-01-18,IT,Protection of the EU’s financial interests - combating fraud - annual report 2021 (debate),https://www.europarl.europa.eu/doceo/document/CRE-9-2023-01-18-INT-3-207-0000_IT.html,"  Caterina Chinnici,  a nome del gruppo S&D. – Signora Presidente, signora Commissaria, onorevoli colleghi, il 2021 ha rappresentato un anno importante per la tutela degli interessi finanziari dell'Unione europea ed è stato segnato da significative innovazioni. 
Infatti, la Procura europea ha finalmente iniziato le sue attività di indagine, i cui primi significativi risultati già dimostrano quanto la sua piena operatività fosse ormai necessaria, ed è entrato in vigore il dispositivo per la ripresa e la resilienza, pilastro importante della risposta dell'Unione alla crisi pandemica, insieme al QFP 2021-2027, un ammontare di risorse senza precedenti, che esige un deciso rafforzamento delle attività di prevenzione e contrasto a irregolarità e frodi, anche e soprattutto contro il rischio di infiltrazioni della criminalità organizzata. 
Ed è questo un impegno che deve coinvolgere tutti, le autorità nazionali, perché adottino un approccio davvero proattivo nell'individuazione delle frodi ai danni del bilancio europeo, gli organi e le agenzie dell'Unione, e mi riferisco a EPPO, OLAF, Eurojust ed Europol, che già apportano un valore aggiunto fondamentale anche in questo settore, perché però rafforzino sempre più la loro collaborazione e la loro cooperazione. 
Le istituzioni dell'Unione tutte, incluso questo Parlamento, e tutti noi, chiamati tutti ad adottare un approccio uniforme e deciso a favore della trasparenza per il contrasto alla corruzione, alle attività illegali di lobbying, ai conflitti di interessi e per prevenire le situazioni delle cosiddette porte girevoli. 
L'architettura antifrode dell'Unione europea deve quindi essere ancora e sempre più rafforzata. Occorre favorire lo scambio di informazioni, superare la frammentarietà e la difformità dei meccanismi di monitoraggio e controllo, ed altresì occorre armonizzare e uniformare le legislazioni, inclusa la necessità di una nuova, più moderna definizione di criminalità organizzata, che sia davvero comune a livello europeo e che risulti effettivamente adeguata ad impedire ai gruppi criminali di approfittare delle differenze fra le legislazioni degli Stati membri per infiltrarsi nell'economia legale dei nostri paesi. 
Proteggere gli interessi finanziari dell'Unione e il bilancio dell'Unione europea significa tutelare i diritti e gli interessi dei cittadini europei, che affrontano oggi un momento di particolare difficoltà a causa della crisi economico-finanziaria determinata nei nostri paesi dalla pandemia e poi ulteriormente aggravata dalle conseguenze della guerra in Ucraina. 
Assicurare che i fondi dell'Unione siano spesi esclusivamente a loro vantaggio e nel pieno rispetto della legalità deve rappresentare la nostra priorità, anche al fine di preservare la fiducia dei cittadini nelle istituzioni europee. 
In conclusione, Presidente, voglio ringraziare la collega relatrice, l'onorevole Pignedoli, e gli altri colleghi relatori ombra per il lavoro svolto, in piena collaborazione con l'obiettivo comune, condiviso dalla Presidente e da tutti i componenti della commissione CONT, di rafforzare la tutela degli interessi finanziari dell'Unione. 
"
Caterina CHINNICI,2022-11-09,IT,Esports and video games (debate),https://www.europarl.europa.eu/doceo/document/CRE-9-2022-11-09-INT-1-299-1250_IT.html,"  Caterina Chinnici (S&D),  per iscritto. – Il settore degli sport elettronici e dei videogiochi, rappresenta uno dei più promettenti dell'industria culturale e creativa europea. Nonostante la crisi del COVID-19, tale segmento di mercato nel 2021 ha registrato una crescita del fatturato, raggiungendo i 23,2 miliardi di EUR; un mercato che coinvolge soprattutto i giovani, visto che due terzi dei cittadini europei tra i 6 e i 24 anni, dichiarano di essere videogiocatori. Considerando che i criteri per ricevere finanziamenti dai programmi ""Europa Creativa"" e ""Orizzonte Europa"" non sempre sono applicabili alle specifiche esigenze degli sviluppatori di videogiochi di piccole e medie dimensioni, risulta necessario che l'Unione si doti di una strategia a lungo termine, che fornisca incentivi adeguati alle giovani start-up Made in EU e le renda competitive sul mercato globale, trattenendo così i numerosi talenti europei che contribuiscono alle diverse fasi, sia tecniche che artistiche, della realizzazione dei videogiochi. Ma accanto all'indiscusso potenziale economico e occupazionale, tale settore risulta particolarmente significativo anche sotto il profilo culturale e sociale. La nuova Strategia dovrà infatti invitare gli sviluppatori di videogiochi e degli sport elettronici, a promuovere gli stessi valori e competenze associate allo sport tradizionale, come il fair play, la non discriminazione, l'inclusione sociale e la parità di genere.
"
Caterina CHINNICI,2022-10-19,IT,Presentation of the Court of Auditors' annual report 2021 (debate),https://www.europarl.europa.eu/doceo/document/CRE-9-2022-10-19-INT-3-193-0000_IT.html,"  Caterina Chinnici (S&D).   – Signora Presidente, signor Commissario, onorevoli colleghi, io rivolgo al Presidente dottor Murphy i miei auguri per il suo nuovo incarico e lo ringrazio per la relazione annuale, dalla quale emergono giudizi positivi sull'affidabilità dei conti dell'UE e sulla legittimità e regolarità delle entrate. 
Preoccupa invece l'incremento del livello di errore stimato nelle spese di bilancio UE e il conseguente parere negativo espresso per il terzo anno consecutivo. In un momento così difficile, in cui la guerra aumenta i rischi per il bilancio dell'UE, è quanto mai necessario assicurare che i fondi europei siano impiegati correttamente. Occorre quindi che le istituzioni, tutte le istituzioni, si adoperino per dare alle raccomandazioni della Corte il giusto seguito, promuovere la condivisione delle migliori pratiche nei controlli da parte degli Stati membri, condurre verifiche ex-ante più mirate e rafforzare il monitoraggio sull'applicazione delle norme sugli appalti.
Esprimo infine apprezzamento per l'attenzione specifica dedicata alla spesa del dispositivo per la ripresa e la resilienza, misura fondamentale per sostenere finanziariamente gli Stati membri.
"
Caterina CHINNICI,2022-10-18,IT,Setting up a comprehensive framework for missing children and missing persons at risk (debate),https://www.europarl.europa.eu/doceo/document/CRE-9-2022-10-18-INT-2-455-0000_IT.html,"  Caterina Chinnici (S&D).   – Signora Presidente, signora Commissaria, onorevoli colleghi, in Europa ogni due minuti un bambino viene dichiarato scomparso, circa 300 000 in un anno secondo Amber Alert, e nel mio paese, l'Italia, solo nel primo quadrimestre del 2022 i minori scomparsi sono stati 3 589. Fughe, casi di sottrazione da parte di un genitore, scomparsa di minori migranti, bambini smarriti, rapimenti di tipo criminale, e per contrastare tale drammatico fenomeno gli strumenti europei vigenti, come il regolamento Bruxelles II bis e il numero unico europeo, non sono ancora sufficienti.
Come copresidente dell'intergruppo per i diritti dei minori, sostengo quindi convintamente l'istituzione di un quadro globale a livello europeo per i bambini scomparsi, volto a rafforzare la normativa di riferimento, magari anche ampliando il mandato del Centro europeo per combattere gli abusi sessuali online, al fine di garantire il coordinamento delle hotline a livello dell'Unione, rafforzare la cooperazione tra le autorità competenti e il sostegno alle ONG che operano nei diversi paesi dell'Unione.
"
Caterina CHINNICI,2022-10-17,IT,International Day for the Eradication of Poverty (debate),https://www.europarl.europa.eu/doceo/document/CRE-9-2022-10-17-INT-1-087-5000_IT.html,"  Caterina Chinnici (S&D),  per iscritto. – Sono trascorsi trent'anni da quando le Nazioni Unite hanno dichiarato il 17 ottobre del 1992 Giornata mondiale per l'eradicazione della povertà, ma dobbiamo amaramente constatare come tale obiettivo non sia stato ancora raggiunto.
Nonostante vi sia la possibilità per sfamare ogni persona sulla Terra, nel mondo oggi ancora 811 milioni di persone non hanno cibo a sufficienza e 44 milioni rischiano di scivolare nella carestia; 2 miliardi di persone vivono ancora senza sicurezza di acqua potabile e 1,3 miliardi vivono in condizioni di povertà multidimensionale, di cui quasi la metà sono bambini e giovani. 385 milioni di bambini, stando a dati UNICEF, che vivono in condizioni di estrema povertà con meno di 1,90 dollari al giorno. Una povertà che crescendo condiziona pesantemente la loro capacità di costruire un futuro migliore per sé stessi, le loro famiglie e le loro comunità.
Dignità per tutti – il tema di quest'anno – non è soltanto un diritto fondamentale in sé, sancito dall'articolo 1 della Carta dei diritti fondamentali dell'UE, ma costituisce la base stessa dei diritti fondamentali.
Garantire concretamente il rispetto della dignità umana, in particolare dei bambini più poveri del mondo, deve rappresentare per l'Unione un dovere morale prima che un prioritario impegno politico.
"
Caterina CHINNICI,2022-10-05,IT,"The recent humanitarian and human rights situation in Tigray, Ethiopia, notably that of children",https://www.europarl.europa.eu/doceo/document/CRE-9-2022-10-05-INT-3-397-2500_IT.html,"  Caterina Chinnici (S&D),  per iscritto. – Parallelamente alla drammatica guerra in corso ormai da sette mesi in Ucraina, in questi giorni, in Etiopia, nel silenzio della stampa internazionale, si sta consumando un'altra drammatica guerra, le cui prime vittime sono, come sempre, i più fragili, i bambini! 
Una guerra dimenticata che da quando è scoppiata, nel novembre 2020, ha provocato 2,2 milioni di follati e la morte di quasi un milione di persone, trasformando la regione del Corno d'Africa in teatro di crimini atroci. Massacri, stupri, bombardamenti, unitamente alla siccità e al blocco imposto dal governo di Addis Abeba agli aiuti umanitari internazionali, cibo e medicinali, che non riescono ad arrivare alla popolazione ormai stremata, stanno provocando una terribile carestia! 
Secondo l'ONU, nella regione etiope del Tigrai, un bambino su tre sotto i cinque anni è malnutrito, il che comporta una probabilità di morte di 12 volte superiore rispetto a bambini ben nutriti! L'Unione europea, con la Strategia dell'UE sui diritti dei minori, ha chiaramente riaffermato il suo impegno a tutelare i diritti umani dei bambini, in tutto il mondo, non solo all'interno dei propri confini! Necessario ed urgente, pertanto, moltiplicare gli sforzi diplomatici ed umanitari per garantire il primario diritto alla vita dei bambini del Tigrai!
"
Caterina CHINNICI,2022-09-12,IT,"The impact of COVID-19 closures of educational, cultural, youth and sports activities on children and young people in the EU (short presentation)",https://www.europarl.europa.eu/doceo/document/CRE-9-2022-09-12-INT-1-203-2500_IT.html,"  Caterina Chinnici (S&D),  per iscritto. – La chiusura delle attività educative, culturali, giovanili e sportive dovuta alle misure adottate per fronteggiare la pandemia di COVID-19 ha avuto un impatto devastante sui bambini e sui giovani nell'UE e nel resto del mondo.
Come riconosciuto da neuropsichiatri, istituzioni e associazioni dedite all'infanzia, tali misure hanno comportato gravi effetti nell'ambito della salute mentale. Si è passati dal 10-20 % dei giovani con problemi di salute mentale prima della pandemia, al 25 % negli ultimi due anni. Una sorta di ""detonatore"" che ha acuito fragilità esistenti e che ha portato, nella primavera del 2021, a registrare il 64 % dei giovani tra i 18 e i 34 anni a rischio di depressione e UNICEF a constare come il suicidio rappresenti, oggi, la seconda causa principale di morte tra i giovani.
Come allertato da tempo in qualità di copresidente dell'intergruppo per i diritti dei minori del Parlamento europeo, l'Unione europea e gli Stati membri devono adottare misure urgenti e incisive volte ad affrontare e prevenire tali drammatici fenomeni, come prevedere un sostegno psicologico gratuito e regolare per insegnanti, educatori e professionisti dell'infanzia, nonché il rafforzamento delle attività culturali e sportive che possono incidere positivamente su tale profondo e diffuso disagio generazionale.
"
Caterina CHINNICI,2022-07-06,IT,Protection of the EU’s financial interests – combating fraud – annual report 2020 (debate),https://www.europarl.europa.eu/doceo/document/CRE-9-2022-07-06-INT-3-369-0000_IT.html,"  Caterina Chinnici,  a nome del gruppo S&D. – Signora Presidente, signor Commissario, onorevoli colleghi, voglio ringraziare la relatrice e gli altri relatori ombra per il lavoro svolto insieme su questa relazione che, considerata l'eccezionalità dell'anno 2020, assume davvero un'importanza particolare.
La gestione della pandemia, infatti, ha ingenerato nuovi e maggiori rischi, sia in termini di entrate che di spese, e potenziali nuove opportunità per gli autori di frodi, compresi i gruppi della criminalità organizzata. È quindi necessario assicurare massima trasparenza, in particolare nella gestione del dispositivo per la ripresa e la resilienza, incrementando e rafforzando i sistemi di monitoraggio e controllo, che vanno armonizzati al pari delle definizioni.
E soprattutto va rafforzata l'architettura antifrode e anticorruzione dell'Unione europea, assicurando a OLAF, EPPO, Eurojust ed Europol strumenti e risorse necessari.
Occorre ancora intensificare sinergia e scambio di informazioni e complementarietà operativa agli organismi UE e nazionali, come sta avvenendo nell'ambito del Next Generation EU - Law Enforcement Forum, avviato congiuntamente da Europol e dall'Italia. Tutto per tutelare gli interessi finanziari dell'Unione europea.
"
Caterina CHINNICI,2022-07-04,IT,Women’s poverty in Europe (debate),https://www.europarl.europa.eu/doceo/document/CRE-9-2022-07-04-INT-1-208-5000_IT.html,"  Caterina Chinnici (S&D),  per iscritto. – Sono ben 64,6 milioni le donne e 57,6 milioni gli uominin che vivono oggi in condizioni di povertà negli Stati membri. Cifre, queste di Eurostat, assolutamente insostenibili, dietro alle quali vi sono donne, ma anche bambini, poiché sappiamo che la povertà femminile colpisce in modo particolare le famiglie monoparentali, composte da madri sole con figli piccoli. E tale piaga, già tristemente presente nell'Unione, nel 2020 a causa della pandemia di COVID-19, e da ultimo, con l'aumento dei prezzi dell'energia a seguito della guerra in Ucraina, si è ulteriormente aggravata. È bene ricordare tuttavia, che la povertà femminile ha carattere multidimensionale e spesso rappresenta il risultato di discriminazioni causate da stereotipi culturali difficili da scardinare, che si traducono sovente, non solo in una privazione materiale, ma anche nella mancanza di accesso a risorse e servizi diversi che limitano di fatto la capacità delle donne, di godere pienamente dei loro diritti di cittadinanza. Necessarie, pertanto, misure più incisive sia livello nazionale che dell'Unione: l'annunciata Strategia europea di lotta alla povertà per il 2030, dovrà dotarsi di obiettivi concreti e ambiziosi, per porre fine alla povertà femminile e spezzare, una volta per tutte, il ciclo intergenerazionale del rischio di povertà.
"
Caterina CHINNICI,2022-06-08,IT,Parliament’s right of initiative (debate),https://www.europarl.europa.eu/doceo/document/CRE-9-2022-06-08-INT-3-180-0000_IT.html,"  Caterina Chinnici (S&D).   – Signor Presidente, onorevoli colleghi, il Parlamento europeo, l'unica istituzione dell'Unione eletta direttamente dai cittadini, non ha un diritto generale di iniziativa legislativa come invece i parlamenti nazionali. Un'architettura istituzionale atipica, quindi, che rappresenta un evidente deficit democratico, difficilmente comprensibile per i cittadini europei.
Tale disequilibrio istituzionale si avverte in particolare nell'ambito dello spazio di libertà, sicurezza e giustizia, in cui il Consiglio europeo definendo, ai sensi dell'articolo 68 del trattato sul funzionamento dell'Unione, le strategie della programmazione legislativa ed operativa, dispone di fatto di un diritto di iniziativa in materie tutte sensibili che impattano direttamente sulle libertà fondamentali dei cittadini europei.
Dotare il Parlamento europeo del diritto di iniziativa legislativa, come è pure richiesto dalla Conferenza sul futuro dell'Europa, rafforzerà anche l'azione dell'Unione nel prevenire e contrastare fenomeni di arretramento del rispetto dei diritti fondamentali e dello Stato di diritto, a maggiore tutela dei cittadini europei.
"
Caterina CHINNICI,2022-06-06,IT,EU islands and cohesion policy (debate),https://www.europarl.europa.eu/doceo/document/CRE-9-2022-06-06-INT-1-173-5000_IT.html,"  Caterina Chinnici (S&D),  per iscritto. – Le regioni insulari europee, 2 400 isole, tra cui la mia regione, la Sicilia, appartenenti a ben 13 Stati membri, con una popolazione stimata a più di 20 000 000 abitanti (4,6 % della popolazione totale dell'UE), rappresentano un patrimonio di inestimabile bellezza e ricchezza sotto il profilo paesaggistico, della biodiversità, culturale e linguistico. La peculiarità geografica di tali territori, tuttavia comporta molteplici svantaggi naturali e strutturali che penalizzano fortemente i cittadini: dipendenza dal trasporto marittimo e aereo, con conseguente aumento dei costi di servizi e prodotti; dipendenza da un numero limitato di prodotti; difficoltà di accesso all'acqua e gestione delle risorse idriche; pressione demografica stagionale. La politica europea di coesione impone di colmare tale ""svantaggio geografico"". È necessario che la Commissione elabori un ""Patto per le isole"" e un piano d'azione europeo con l'obiettivo di ridurre il divario socio-economico tra le isole e le aree continentali. 
Il pacchetto legislativo Fit for 55 % in fase di attuazione, dovrà tener conto di tale realtà e creare le condizioni affinché tali territori diventino un prezioso laboratorio per le politiche sostenibili in settori quali, l'energia pulita, l'economia circolare, il turismo, la mobilità intelligente, la gestione dei rifiuti e l'economia blu.
"
Caterina CHINNICI,2022-05-04,IT,Discharge 2020 (debate),https://www.europarl.europa.eu/doceo/document/CRE-9-2022-05-04-INT-3-106-0000_IT.html,"  Caterina Chinnici (S&D).   – Signora Presidente, onorevoli colleghi, nel 2020 le agenzie dell'Unione hanno saputo ben adattarsi alla difficile situazione determinata dalla pandemia, attivando tempestivamente piani di continuità operativa per far fronte alle criticità, così da garantire funzionalità nel lavoro e benessere del personale. 
Vanno quindi accolti con favore i giudizi positivi della Corte sull'affidabilità dei conti di tutte le agenzie, sulla regolarità e legittimità delle entrate e, con qualche eccezione, dei pagamenti alla base dei conti. Anche il numero di osservazioni che individuano ancora margini di miglioramento è diminuito rispetto all'anno precedente. 
È tuttavia necessario rimediare alle carenze nei controlli interni, nelle procedure di appalto e nella gestione del bilancio, perché siano sempre più garantite trasparenza e correttezza finanziaria e deve rafforzarsi l'equilibrio di genere, soprattutto nei ruoli apicali. 
Una considerazione infine su Frontex, per la quale si rende necessario fare piena luce sull'esito dell'indagine di OLAF, tuttora in corso, sulle criticità rilevate e perché siano pienamente attuate dall'Agenzia alle condizioni stabilite per questo Parlamento. 
"
Caterina CHINNICI,2022-04-05,IT,EU Protection of children and young people fleeing the war against Ukraine (debate),https://www.europarl.europa.eu/doceo/document/CRE-9-2022-04-05-INT-2-063-0000_IT.html,"  Caterina Chinnici (S&D).   – Signor Presidente, onorevoli colleghi, durante il mio intervento – un minuto, anzi due per la verità – tanti bambini ancora in Ucraina continueranno a diventare sfollati interni oppure rifugiati, bambini comunque costretti a fuggire dalle proprie case.
Bambini, bambini traumatizzati e vulnerabili, in particolare quelli provenienti dagli istituti, dagli affidamenti, i bambini negli ospedali, i bambini con disabilità, gli orfani di guerra, i minori non accompagnati, che rischiano poi di finire nelle reti criminali della tratta o vittime di abusi.
Cara Commissaria, io conosco bene il suo impegno a protezione dei minori ma voglio comunque sottolineare, essendo stata la prima firmataria della risoluzione del Parlamento europeo sulla protezione dell'Unione nei confronti dei minori e dei giovani in fuga dalla guerra in Ucraina – una risoluzione che è stata fortemente voluta dell'intergruppo sui diritti dei minori, di cui sono copresidente – voglio sottolineare, dicevo, come ancora dobbiamo intensificare gli sforzi a protezione dei più vulnerabili.
Corridoi umanitari, servizi di accoglienza adeguati, assistenza sanitaria e sostegno psicologico, nomina di tutori per i minori soli, sostegno alle ONG impegnate sul territorio, meccanismi sicuri di ricollocamento fra Stati membri dei minori e delle loro famiglie, accesso di bambini e ragazzi ai sistemi educativi: sono solo alcune delle azioni che Istituzioni europee e nazionali devono attuare con urgenza, direi proprio ""qui e ora"", per proteggere i bambini. I bambini, le prime vittime di un'assurda guerra.
"
Caterina CHINNICI,2022-03-24,IT,Refugees in Europe: CARE (debate),https://www.europarl.europa.eu/doceo/document/CRE-9-2022-03-24-INT-2-101-3750_IT.html,"  Caterina Chinnici (S&D),  per iscritto. – Da più di quattro settimane, a seguito dell'invasione russa dell'Ucraina, assistiamo, sgomenti, alla guerra che è tornata ad insanguinare il suolo europeo! 
Sono ormai decine di migliaia le vittime e, secondo le autorità ucraine, sarebbero più di 112 i bambini ucraini che hanno perso la vita. Per sfuggire ai bombardamenti russi più di tre milioni di persone, principalmente donne e bambini, si sono rifugiate in Polonia, Romania, Moldavia e Ungheria. Questi Paesi, in particolare la Polonia, con encomiabile generosità, stanno facendo uno sforzo enorme per affrontare l'emergenza, ma non possono gestire una simile catastrofe umanitaria da soli. 
Di fronte a tale tragedia, l'Unione ha reagito con prontezza, ma può e deve fare di più. Abbiamo il dovere morale, oltre che politico, di sostenere urgentemente questi paesi in prima linea. Bene quindi un'azione a favore dei rifugiati in Europa (CARE), volta ad introdurre norme nella politica di coesione 2014-2020 che permettano di mobilitare con flessibilità e rapidamente, tutti i fondi necessari come il Fondo europeo di sviluppo regionale (FERS) e il Fondo Sociale Europeo (FES). 
L'Unione deve dotarsi di tutti gli strumenti possibili per lenire le indicibili sofferenze del popolo ucraino, ed in particolare dei bambini, vittime innocenti di questo folle conflitto.
"
Caterina CHINNICI,2022-03-08,IT,The deterioration of the situation of refugees as a consequence of the Russian aggression against Ukraine (debate),https://www.europarl.europa.eu/doceo/document/CRE-9-2022-03-08-INT-2-232-0000_IT.html,"  Caterina Chinnici (S&D),  per iscritto. – Oltre 2 milioni di persone hanno lasciato l'Ucraina dall'inizio della guerra, un numero destinato a crescere rapidamente. Quasi la metà sono minori, molti non accompagnati: bambini e ragazzi costretti a lasciare le proprie case, spesso soli, esposti anche al rischio di subire abusi e di divenire vittime di tratta e sfruttamento. E sono quasi 100 000 i bambini che vivono in istituti in Ucraina perché orfani o abbandonati.
A tutti questi minori deve essere assicurata massima protezione. L'attuazione – per la prima volta – della direttiva sulla protezione temporanea, che contiene molte disposizioni specifiche per i minori, in particolare per quelli non accompagnati, rappresenta un primo, importante passo. Occorre ora assicurare a tutti i minori provenienti dall'Ucraina accesso prioritario a protezione, assistenza e tutela legale; garantire loro accoglienza in strutture adeguate ai loro bisogni, assistenza sanitaria, supporto psicologico e accesso ai servizi educativi; attivare corridoi per consentire loro di lasciare rapidamente e in sicurezza le zone di conflitto; assicurare, in ogni momento, il rispetto del principio del superiore interesse del minore.
L'UE e gli Stati membri stanno – finalmente – dimostrando compattezza e celerità nella solidarietà: è soprattutto per i più vulnerabili che questo impegno deve proseguire.
"
Caterina CHINNICI,2022-02-16,IT,"One youth, one Europe (topical debate)",https://www.europarl.europa.eu/doceo/document/CRE-9-2022-02-16-INT-3-194-5000_IT.html,"  Caterina Chinnici (S&D),  per iscritto. – La pandemia ha colpito molto duramente i giovani. Per molti, infatti, sono diminuite o si sono interrotte le opportunità di sviluppo personale. Sono calati i tassi di occupazione giovanile, mentre è aumentato il numero dei giovani che non lavorano né seguono un percorso scolastico o formativo. Il reddito personale dei giovani è diminuito, con aumento del rischio di povertà ed esclusione sociale. 
Oltre che sul piano socioeconomico, la pandemia ha provocato gravi conseguenze vive: sono aumentati - e in alcuni Stati membri addirittura raddoppiati - i problemi legati alla salute mentale fra i giovani. La pandemia ha colpito ragazzi e ragazze in quelli che dovrebbero essere i loro anni migliori. Dobbiamo quindi impegnarci perché queste gravi conseguenze non si protraggano nel tempo, trasformandosi in un problema strutturale, così privando i giovani del loro futuro. 
Il 2022 è stato dichiarato dalla Presidente della Commissione l'Anno europeo dei giovani: perché lo sia concretamente, occorre dare effettiva e piena attuazione alla strategia europea per la gioventù, garantendo efficacia e intersezionalità di tutte le politiche rivolte ai giovani. Investire nelle giovani generazioni, favorirne l'inserimento nel mondo del lavoro e combatterne l'esclusione sociale devono oggi rappresentare le nostre priorità.
"
Caterina CHINNICI,2021-12-13,IT,Combating gender-based violence: cyberviolence (continuation of debate),https://www.europarl.europa.eu/doceo/document/CRE-9-2021-12-13-INT-1-080-5625_IT.html,"  Caterina Chinnici (S&D),  per iscritto. – Il rapido sviluppo delle tecnologie della comunicazione apre purtroppo, nuove strade per la violenza contro donne e ragazze, esponendole a maggiori rischi di abuso in forma virtuale: molestie informatiche, Cyber-stalking e altri tipi di minacce online, come il cyber-bullismo. Attualmente, si stima che una donna su dieci, abbia già subito una forma di violenza informatica dall'età di 15 anni. La ""online gender-based violence"" deve essere considerata come una continuazione della violenza di genere ""offline"" ed è spesso indirizzata ai danni di adolescenti, donne appartenenti a categorie vulnerabili (ad esempio migranti), persone della comunità LGBTIQ. Per garantire a donne e bambine, una protezione più efficace ed uniforme, occorre agire su più fronti: da un lato, invitando il Consiglio ad includere nell'articolo 83 TFUE la violenza di genere, dall'altro chiedendo una direttiva volta non solo a stabilire una definizione comune di cyber-violenza di genere, ma anche ad armonizzare le sanzioni verso i trasgressori e ad includere misure preventive e misure di protezione delle vittime, sì, da creare un apparato di norme minime comuni tra gli Stati membri. 
Contrastare un fenomeno criminale così drammatico e al contempo trasversale, non rappresenta più soltanto una scelta politica ma è ormai un imperativo morale per tutta l'Unione.
"
Caterina CHINNICI,2021-11-24,IT,Presentation of the Court of Auditors' annual report 2020 (debate),https://www.europarl.europa.eu/doceo/document/CRE-9-2021-11-24-INT-3-332-0001_IT.html,"  Caterina Chinnici (S&D),  per iscritto. – La relazione annuale 2020 della Corte dei conti, rappresenta un punto di riferimento essenziale per la procedura di discarico e per il ruolo di controllo che, come Parlamento, siamo chiamati ad esercitare a garanzia della sana gestione finanziaria. Va accolto con favore il giudizio positivo sulla affidabilità dei conti dell'Unione, che ne presentano fedelmente la situazione finanziaria, così come il giudizio positivo sulla legittimità e regolarità delle entrate, anche se vanno potenziati i controlli nazionali per ridurre il divario doganale. Il giudizio negativo sulla legittimità e regolarità delle spese, espresso per il secondo anno consecutivo, richiede invece di agire per limitare gli errori i cui effetti sulle spese risultano rilevanti e pervasivi. A tal fine occorre in particolare incrementare l'efficacia dei controlli ex post e semplificare le regole, per ridurre l'impatto della complessità della normativa sul rischio di errore e va potenziata la capacità degli Stati membri, di utilizzare i fondi strutturali e d'investimento europei. 
Tali misure sono necessarie soprattutto in considerazione delle risorse stanziate per contrastare la crisi pandemica, di cui dobbiamo garantire un utilizzo tempestivo ed efficace, al riparo da irregolarità e frodi, nell'interesse esclusivo dei cittadini europei.
"
Caterina CHINNICI,2021-10-20,IT,Increased efforts to fight money laundering (debate),https://www.europarl.europa.eu/doceo/document/CRE-9-2021-10-20-INT-3-283-5000_IT.html,"  Caterina Chinnici (S&D),  per iscritto. – Il riciclaggio di denaro costituisce uno dei principali strumenti tramite cui la criminalità, soprattutto organizzata, si infiltra nell'economia legale, alterandone gli equilibri a danno delle iniziative economiche sane. Il fenomeno è pericolosamente diffuso. Secondo Europol, le transazioni sospette in Europa ammontano a centinaia di miliardi di euro, pari a circa l'1,3% del PIL dell'UE. L'Unione europea ha adottato norme specifiche in materia, che necessitano tuttavia di essere rafforzate. Anche la Corte dei conti ha riscontrato la frammentazione istituzionale e lo scarso coordinamento a livello UE dell'attuale sistema di prevenzione del riciclaggio, e ha evidenziato il bisogno di potenziare la supervisione europea della vigilanza. Il nuovo pacchetto legislativo presentato dalla Commissione si pone nella giusta direzione del necessario potenziamento del quadro europeo di lotta al riciclaggio e al finanziamento del terrorismo, assicurandone maggiore uniformità e superando l'attuale frammentazione normativa. La nuova Autorità europea anti-riciclaggio, inoltre, garantirà quella supervisione a livello UE, oggi non sufficiente, e l'estensione delle regole sui servizi finanziari ai trasferimenti di attività virtuali renderà più trasparente un settore sin qui poco regolamentato.
Queste proposte devono ora rapidamente tradursi in atti legislativi esaustivi, che colmino le lacune esistenti e rendano più efficace il contrasto a tali pervasivi fenomeni.
"
Caterina CHINNICI,2021-10-06,IT,"Pandora Papers: implications on the efforts to combat money laundering, tax evasion and avoidance (debate)",https://www.europarl.europa.eu/doceo/document/CRE-9-2021-10-06-INT-3-203-7500_IT.html,"  Caterina Chinnici (S&D),  per iscritto. – Nel momento in cui l'Europa si trova a fronteggiare la più grave crisi economica e sociale dal dopoguerra a causa della pandemia, l'inchiesta sui Pandora Papers rivela, ancora una volta, il costo che l'evasione e l'elusione fiscale hanno sulle finanze pubbliche e, quindi, sui diritti dei cittadini.
Sistemi fiscali opachi e società offshore, inoltre, agevolano il riciclaggio di denaro, mezzo di cui le organizzazioni criminali, sempre più ramificate a livello internazionale, si servono per reinvestire nell'economia legale gli ingenti profitti dei loro traffici illeciti, a danno dell'iniziativa economica sana. Per contrastare efficacemente il riciclaggio e gli abusi fiscali, occorre quindi rafforzare il quadro giuridico europeo in materia, incrementando la trasparenza e i controlli sugli intermediari, intensificando lo scambio di informazioni, soprattutto tra le unità di informazione finanziaria, e introducendo sanzioni effettive.
È inoltre necessario passare a un sistema di voto a maggioranza qualificata in Consiglio sulla materia fiscale e riformare il codice di condotta in materia di tassazione delle imprese per trasformarlo in uno strumento davvero efficace contro gli abusi fiscali.
Solo un'azione forte e coordinata dell'Unione europea nel suo complesso può garantire il raggiungimento degli obiettivi di giustizia ed equità fiscale e di contrasto alla criminalità economico-finanziaria.
"
Caterina CHINNICI,2021-10-04,IT,The impact of intimate partner violence and custody rights on women and children (debate),https://www.europarl.europa.eu/doceo/document/CRE-9-2021-10-04-INT-1-106-0000_IT.html,"  Caterina Chinnici (S&D).   – Signor Presidente, onorevoli colleghi, la violenza domestica, che sia fisica o psicologica, in ambito familiare e nelle relazioni affettive, rappresenta una delle forme più diffuse di violenza di genere, costituisce una inammissibile violazione della dignità e dei diritti della donna e coinvolge drammaticamente anche i bambini, talvolta direttamente con episodi di violenza e infanticidio, o indirettamente nel caso di violenza assistita.
Ma donne e minori non sempre godono di pari protezione, a causa della diversità delle legislazioni nazionali. È necessario quindi garantire loro una maggiore protezione, aggiungendo la violenza di genere tra le sfere di criminalità di cui all'articolo 83 del trattato sul funzionamento dell'Unione, ed è necessario prevedere che la violenza domestica sia assunta quale criterio prioritario e decisivo nell'esame dei casi dei procedimenti di affidamento.
Garantire la massima protezione di donne e bambini vittime di violenza domestica non deve essere soltanto una scelta politica perché è di più, è molto di più: è e deve essere un imperativo morale per tutta l'Unione.
"
Caterina CHINNICI,2021-09-15,IT,Identifying gender-based violence as a new area of crime listed in Article 83(1) TFEU (continuation of debate),https://www.europarl.europa.eu/doceo/document/CRE-9-2021-09-15-INT-3-286-5000_IT.html,"  Caterina Chinnici (S&D),  per iscritto. – La violenza di genere, offline e online, costituisce la più grave manifestazione della discriminazione di genere, ed un'inammissibile violazione dei diritti e dei principi sanciti nella Carta dei diritti fondamentali dell'Unione europea: diritto alla vita e all'integrità psicofisica, diritto alla dignità umana, diritto alla libertà e alla sicurezza, principio di non discriminazione, principio di parità tra uomini e donne. 
Secondo la più ampia indagine realizzata a livello UE, un terzo delle donne ha subito violenza fisica e/o sessuale, e tre quarti molestie in ambito professionale. La pandemia ha ulteriormente aggravato questa situazione, con il numero degli episodi di violenza domestica e di genere cresciuti in modo allarmante. 
L'Unione europea deve quindi agire per eliminare questo inaccettabile fenomeno, con un'azione uniforme. A tal fine, non è più rinviabile l'inserimento della violenza di genere tra le sfere di criminalità di cui all'articolo 83 TFUE, per fornire base giuridica all'adozione di una direttiva onnicomprensiva, che assicuri definizioni e standard comuni. 
La direttiva dovrà rafforzare la prevenzione della violenza di genere, anche stimolando il cambiamento culturale necessario per contrastarne le cause, assicurare protezione e supporto alle vittime, stabilire norme uniformi per il contrasto e la repressione di questi reati.
"
Caterina CHINNICI,2021-07-05,IT,Use of technologies for the processing of data for the purpose of combating online child sexual abuse (temporary derogation from Directive 2002/58/EC) (debate),https://www.europarl.europa.eu/doceo/document/CRE-9-2021-07-05-INT-1-084-5000_IT.html,"  Caterina Chinnici (S&D),  per iscritto. – Abusi e sfruttamento sessuali sui minori, online e offline, rappresentano una delle più gravi e intollerabili violazioni dei diritti fondamentali, le cui vittime rischiano di vedere la propria vita drammaticamente segnata per sempre.
Nell'ultimo decennio l'UE ha registrato un aumento impressionante delle segnalazioni di abusi sessuali su minori online, conquistando nel 2019 il triste primato mondiale per materiale pedopornografico ospitato. La pandemia ha ulteriormente aggravato la situazione: la domanda di materiale pedopornografico è cresciuta fino al 25%, portando a nuovi abusi. È necessario quindi un approccio onnicomprensivo, che includa prevenzione, repressione, protezione e sostegno alle vittime e che coinvolga settore pubblico e privato, compresi i fornitori di servizi online. A questi ultimi, con la deroga temporanea della direttiva 2002/58/CE si consente di continuare a utilizzare tecnologie per individuare, segnalare e rimuovere abusi e sfruttamento sessuali su minori, strumenti che si sono sin qui dimostrati preziosi nell'identificazione delle vittime e anche nel prevenire gli abusi stessi. Occorre ora adottare una legislazione europea di lungo termine, che delinei un quadro comune per una lotta sempre più efficace contro questi crimini, anche attraverso la creazione di un apposito centro europeo, come chiesto dall'intergruppo sui diritti dei minori e dal Parlamento europeo.
"
Caterina CHINNICI,2021-06-24,IT,Urgent need to complete the procedures for nominations for the full functioning of the European Public Prosecutor’s Office (debate),https://www.europarl.europa.eu/doceo/document/CRE-9-2021-06-24-INT-2-178-2500_IT.html,"  Caterina Chinnici (S&D),  per iscritto. – La protezione degli interessi finanziari dell'Unione europea contro frode, corruzione, riciclaggio di denaro e malversazione, rappresenta un obbligo dell'Unione e degli Stati membri ai sensi dei Trattati, e il presupposto della tutela dei diritti dei cittadini europei e dei valori di democrazia e stato di diritto, contro una criminalità, soprattutto organizzata, che questi valori minaccia. L'istituzione della Procura europea, proiezione ideale del modello italiano del coordinamento investigativo e giudiziario, ha rappresentato un decisivo passo in avanti nella tutela del bilancio dell'UE. Il 1° giugno 2021, a distanza di quasi quattro anni dall'adozione del regolamento istitutivo, la Procura è finalmente divenuta operativa e può avviare le sue indagini. Affinché l'attività dell'EPPO sia pienamente efficace, però, è necessario concludere urgentemente le procedure di nomina di tutti i procuratori delegati, evitando ulteriori ed ingiustificati ritardi, che rischiano di diminuire il livello di protezione degli interessi finanziari dell'UE e di minare la fiducia nei sistemi di gestione e controllo dei fondi europei. Occorre inoltre assicurare all'EPPO, tutte le risorse necessarie all'efficace svolgimento delle sue funzioni ed incoraggiare gli Stati membri che non vi hanno aderito, a farlo, per realizzare un sistema di prevenzione e contrasto comune ed uniforme.
"
Caterina CHINNICI,2021-05-19,IT,European Union Agency for Fundamental Rights: interim report (debate),https://www.europarl.europa.eu/doceo/document/CRE-9-2021-05-19-INT-3-152-0000_IT.html,"  Caterina Chinnici (S&D).   – Signora Presidente, signor Commissario, onorevoli colleghi, sono passati più di 11 anni da quando la Carta dei diritti fondamentali dell'Unione europea ha assunto valore giuridico vincolante, ma soprattutto a livello nazionale e locale è necessario ancora oggi lavorare per sbloccarne il pieno potenziale. 
E la pandemia, che ha esacerbato le disuguaglianze precedenti e rischia di crearne di nuova, ci ha dimostrato quanto sia indispensabile garantire il rispetto costante dei diritti fondamentali.
La proposta di modifica del regolamento istitutivo della FRA, che oggi discutiamo, rappresenta un passo avanti in questa direzione: è infatti necessario aggiornare il mandato della FRA per allinearlo alle altre agenzie GAI, migliorandone governance ed efficienza e chiarire che, dopo il trattato di Lisbona, l'ambito delle attività della FRA copre le competenze dell'Unione, inclusi non solo la cooperazione di polizia e giudiziaria in materia penale ma anche la politica estera e di sicurezza comune e il rispetto dei diritti fondamentali alle frontiere esterne dell'Unione.
Il nuovo regolamento dovrà inoltre attribuire alla FRA un ruolo proattivo nel rispetto dello Stato di diritto, anche nell'ambito della condizionalità a tutela del bilancio dell'Unione, e la possibilità di formulare pareri e svolgere indagini di propria iniziativa. Maggiore efficienza, migliori gestione e programmazione e certezza giuridica consentiranno alla FRA di incrementare il sostegno a istituzioni e agenzie UE e Stati membri nella promozione e protezione dei diritti fondamentali.
"
Caterina CHINNICI,2021-04-29,IT,Union Anti-Fraud Programme 2021-2027 (continuation of debate),https://www.europarl.europa.eu/doceo/document/CRE-9-2021-04-29-INT-4-032-0000_IT.html,"  Caterina Chinnici (S&D).   – Signor Presidente, signor Commissario Hahn, onorevoli colleghi, l'obbligo che, all'articolo 325 del trattato, impone a Unione e Stati membri di combattere la frode e le altre attività illegali che ledono gli interessi finanziari dell'Unione diventa ancor più perentorio oggi che l'Unione europea si trova a fronteggiare, a causa della pandemia, la più grave crisi economica e sociale della sua storia ed è quindi indispensabile assicurare che i fondi europei siano effettivamente spesi per una ripresa sostenibile nel segno della legalità.
Frode e corruzione, inoltre, rappresentano i mezzi con cui la criminalità organizzata si radica nel tessuto economico e territoriale e negli apparati pubblici, minacciando i valori fondativi dell'Unione europea – stato di diritto, libertà economica e libera partecipazione democratica – ed è una minaccia che non riguarda solo alcuni Stati membri ma l'intera Unione. 
È quindi decisiva l'adozione del nuovo programma antifrode 2021-2027 che sosterrà e rafforzerà l'assistenza reciproca fra le autorità amministrative degli Stati membri e la cooperazione tra le autorità nazionali, la Commissione e gli altri organi competenti dell'Unione, inclusa la Procura europea che presto – e direi finalmente – diverrà pienamente operativa. 
Il nuovo programma, inoltre, fornirà maggiore supporto allo scambio informativo e alla segnalazione di irregolarità e frodi e, poiché la criminalità economica finanziaria travalica spesso i confini europei, incoraggerà la partecipazione dai paesi terzi. 
Nell'attuazione del programma antifrode dovranno privilegiarsi le azioni volte a rafforzare la cooperazione transfrontaliera, ad agevolare la creazione di squadre investigative comuni, ad assicurare supporto tecnico ed operativo alle indagini.
Proteggere gli interessi finanziari dell'Unione contro frode e corruzione significa tutelare i diritti dei cittadini europei ed è questo il compito cui noi, rappresentanti di quei cittadini, siamo chiamati a contribuire. 
Ringrazio quindi la relatrice, onorevole Hohlmeier e i relatori ombra per l'ottimo lavoro svolto.
"
Caterina CHINNICI,2021-04-27,IT,2019 Discharge (debate),https://www.europarl.europa.eu/doceo/document/CRE-9-2021-04-27-INT-2-156-0000_IT.html,"  Caterina Chinnici,  relatrice per parere della commissione per le libertà civili, la giustizia e gli affari interni. – Signora Presidente, onorevoli colleghi, (il microfono è stato acceso in ritardo) [...] del parere LIBE mi concentrerò sulle agenzie GAI che anche nel 2019 hanno svolto un ruolo fondamentale, sostenendo istituzioni europee e Stati membri in sfide sempre più impegnative nella tutela dei diritti fondamentali, sicurezza, cooperazione giudiziaria e di polizia in materia penale e migrazione.
Nell'adempiere ai loro compiti le agenzie GAI nel complesso hanno rispettato i principi di sana gestione finanziaria, ottenendo giudizi positivi su affidabilità dei conti, legittimità, regolarità delle operazioni da parte della Corte dei conti, con la sola parziale eccezione dell'EASO, che ha comunque adottato le misure necessarie a rimediare alle pregresse difficoltà.
Nel 2019, rileva ancora la Corte dei conti, le agenzie si sono impegnate per dar seguito alle osservazioni degli anni precedenti, anche se rimangono margini di miglioramento, ad esempio nelle procedure d'appalto. Coerente, quindi la raccomandazione di concedere il discarico per il 2019 a tutte le agenzie GAI, ad esclusione però di Frontex, per cui è preliminarmente necessario che le indagini avviate, anche dall'OLAF, facciano piena chiarezza su ogni criticità rilevata. 
"
Caterina CHINNICI,2021-04-27,IT,Justice programme 2021-2027 (continuation of debate),https://www.europarl.europa.eu/doceo/document/CRE-9-2021-04-27-INT-2-256-0000_IT.html,"  Caterina Chinnici (S&D).   – Signora Presidente, onorevoli colleghi, la concreta realizzazione dei valori su cui si fonda l'Unione europea richiede anche un autentico spazio europeo della giustizia basato sullo Stato di diritto, sull'indipendenza e sull'imparzialità della magistratura, sul riconoscimento e sulla fiducia reciproci e sulla cooperazione giudiziaria.
E al rafforzamento e all'ulteriore sviluppo di questo spazio europeo della giustizia contribuirà il nuovo programma Giustizia 2021-2027. Gli obiettivi ambiziosi cui il nuovo programma mira, infatti, rappresentano altrettanti presupposti della tutela dei diritti fondamentali e dello Stato di diritto. 
Agevolare e intensificare la collaborazione fra le autorità giudiziarie in materia civile, penale, anche per il contrasto ad una criminalità sempre più transnazionale; garantire l'effettività dei sistemi giudiziari e l'efficacia delle decisioni giudiziarie; promuovere la formazione del personale giudiziario per favorire lo sviluppo di una cultura giuridica comune e per fornire risposte adeguate, in particolare ai bisogni di tutela dei soggetti più vulnerabili, come minori o donne vittime di violenza; garantire a tutti, senza distinzioni, un accesso effettivo alla giustizia, anche attraverso il digitale e assicurare lo sviluppo di una giustizia a misura di minore, con un'attenzione specifica poi alla concreta e piena attuazione dei diritti che la legislazione europea attribuisce ai minori indagati o imputati, così come alla protezione dei diritti dei bambini con genitori detenuti.
Con questo nuovo strumento e con questo nuovo programma rendiamo possibili azioni concrete a garanzia e a rafforzamento dei diritti di tutti i cittadini europei. 
"
Caterina CHINNICI,2021-03-25,IT,Turkey’s withdrawal from the Istanbul Convention (debate),https://www.europarl.europa.eu/doceo/document/CRE-9-2021-03-25-INT-2-039-5000_IT.html,"  Caterina Chinnici (S&D),  per iscritto. – La pandemia di COVID-19 ha avuto e continua ad avere, un impatto molto forte sulle donne: l'occupazione femminile è diminuita considerevolmente, e sulle donne si riversano maggiormente le difficoltà legate al telelavoro e alla chiusura delle scuole. E soprattutto, la violenza contro donne e ragazze, in particolare la violenza domestica, ha conosciuto un drammatico incremento, tanto da configurare un'epidemia ombra, come l'hanno definita le Nazioni unite. Desta quindi profondo rammarico e preoccupazione il ritiro dalla Convenzione di Istanbul della Turchia, che pure è stata il primo paese a ratificarla. La Convenzione, infatti, rappresenta il primo strumento giuridico internazionale volto a dettare norme vincolanti per la prevenzione e il contrasto ai reati di violenza nei confronti delle donne e violenza domestica, e per la protezione delle vittime, inclusi i bambini che vi assistono. L'Unione europea deve allora adoperarsi perché la Turchia riveda questa decisione, che rischia di minare la protezione e i diritti delle donne e delle ragazze turche, e di compromettere l'impegno internazionale nella lotta a queste intollerabili violazioni dei diritti fondamentali e del principio di uguaglianza. E va ribadito l'appello del Parlamento europeo, perché l'Unione stessa concluda al più presto il processo di adesione alla Convenzione.
"
Caterina CHINNICI,2021-03-10,IT,Children's Rights (debate),https://www.europarl.europa.eu/doceo/document/CRE-9-2021-03-10-INT-3-243-0000_IT.html,"  Caterina Chinnici (S&D).   – Signor Presidente, onorevoli colleghi, una strategia onnicomprensiva sui diritti dei minori è oggi quanto mai necessaria. 
L'attuale crisi economico-sociale ci impone infatti di assicurare una protezione privilegiata dei diritti dei bambini, di tutti i bambini. Infatti, se già prima della pandemia un minore su quattro in Europa era a rischio povertà, oggi la situazione è peggiorata. La chiusura delle scuole, pur necessaria, sta avendo però un enorme impatto sulla crescita di milioni di bambini e ragazzi. Durante il lockdown, violenze e abusi, anche sessuali, sui bambini online e offline sono aumentati.
La strategia dovrà allora rappresentare la base per un'azione sistematica e coordinata di Istituzioni europee, Stati membri e società civile, che assicuri pieno ed effettivo accesso dei bambini ad istruzione ed educazione. E ancora, lotta alla povertà, all'esclusione sociale, a ogni forma di violenza, sfruttamento e discriminazione di cui sono vittime i bambini, partecipazione consapevole dei più giovani e giustizia child friendly, protezione e tutela dei minori migranti e dei più vulnerabili.
E l'Unione europea deve porsi come leader nella concreta applicazione della Convenzione ONU dell'89 in tutto il mondo e in particolare in quelle zone afflitte dal lavoro minorile o dal ricorso alle peggiori violenze sui fanciulli usati come armi da guerra.
Attraverso la strategia dell'Unione dobbiamo quindi costruire un presente e un futuro in cui i diritti dei bambini siano non solo enunciati, ma concretamente realizzati.
"
Caterina CHINNICI,2021-02-10,IT,The state of play of the EU’s COVID-19 Vaccination Strategy (continuation of debate),https://www.europarl.europa.eu/doceo/document/CRE-9-2021-02-10-INT-3-147-5000_IT.html,"  Caterina Chinnici (S&D),  per iscritto. – L'epidemia di COVID-19 continua ad infliggere enormi costi umani ed economici all'Unione europea e al mondo, e solo una campagna vaccinale globale, grazie alla somministrazione di un vaccino efficace e sicuro, consentirà di salvare molte vite e di uscire dalla crisi. Fondamentale pertanto che proseguano gli sforzi della Commissione europea per rafforzare ed accelerare la Strategia vaccinale dell'UE contro il COVID-19, grazie alla quale le Istituzioni europee, per la prima volta, si sono assunte la responsabilità di adottare un approccio unitario a livello UE, nonostante i limiti dell'attuale governance in materia sanitaria. Tale approccio unitario ha permesso di sostenere la ricerca e sviluppare rapidamente vaccini (per i quali in genere sono necessari più di 10 anni) al fine di garantire un accesso solidale alla vaccinazione per tutti i cittadini europei. Tuttavia, occorre ancora affrontare le diverse criticità che si sono riscontrate negli ultimi mesi, inerenti in particolare, ai problemi legati alla produzione. Fondamentale pertanto, incrementare la produzione dei vaccini, in particolare sul territorio europeo, rafforzare la trasparenza in merito ai contratti stipulati con le case farmaceutiche, in considerazione dell'ingente esborso di fondi pubblici a queste erogati, così come garantire che solidarietà e supporto finanziario, siano estesi anche ai Paesi terzi più vulnerabili.
"
Caterina CHINNICI,2021-01-18,IT,Presentation of the Court of Auditors' annual report - 2019 (debate),https://www.europarl.europa.eu/doceo/document/CRE-9-2021-01-18-INT-1-079-5000_IT.html,"  Caterina Chinnici (S&D),  per iscritto. – Per il 2019 la Corte dei Conti europea ha presentato per la prima volta, insieme alla relazione che determina la legittimità e regolarità dei conti, una valutazione sulla performance dei programmi di spesa dell'UE, andando oltre la revisione formale del budget, per esaminare il rendimento delle politiche dell'Unione europea e il raggiungimento dei loro obiettivi, in modo efficace, efficiente ed economico, le ""3e"". Purtroppo, per il 2019, la Corte dei Conti ha espresso un parere negativo sull'utilizzo dei fondi dell'UE: oltre la metà di essi infatti, sono stati considerati ad alto rischio, con un tasso di errore stimato al 4,9%. Le sfide economiche che ci troviamo ad affrontare e la crisi sanitaria, sociale ed economica, che stiamo attraversando, impongono un'attenzione massima sulla correttezza e buon utilizzo di tutti i programmi di spesa dell'UE, a partire dal Recovery fund, che offre una opportunità senza precedenti agli Stati europei, per far ripartire l'economia. Nel mio ruolo di Vicepresidente della commissione per il controllo dei bilancin lavorerò assieme alla Corte dei Conti e alla Commissione european affinché i fondi UE siano tempestivamente e correttamente implementati, al fine di sostenere gli Stati membri e così supportare i cittadini e le imprese, per uscire dalla attuale crisi economica.
"
Caterina CHINNICI,2020-12-17,IT,OLAF cooperation with EPPO and the effectiveness of its investigations (continuation of debate),https://www.europarl.europa.eu/doceo/document/CRE-9-2020-12-17-INT-4-044-5000_IT.html,"  Caterina Chinnici (S&D),  per iscritto. – Come segnalato da Europol, la criminalità organizzata è già all'opera per cercare di sfruttare le numerose opportunità offerte dal Recovery Fund e dai diversi fondi strutturali europei previsti, a sostegno degli Stati membri, per fronteggiare la crisi pandemica. In tale allarmante contesto, l'Unione europea deve dotarsi di efficaci organi di contrasto, e l'istituzione della Procura europea (EPPO). Nella lotta contro le frodi, a danno del bilancio dell'Unione, rappresenta sicuramente una tappa fondamentale dell'architettura antifrode europea. Conseguentemente, è stato altrettanto fondamentale, aggiornare il regolamento n. 883/2013, che disciplina l'Ufficio europeo per la lotta antifrode (OLAF), il cui compito è di svolgere indagini su comportamenti illeciti come la frode e la corruzione, che rappresentano spesso il primo passo di disegni criminosi più compositi, a danno del bilancio dell'Unione. Grazie all'impegno profuso nei complessi negoziati, che ho avuto l'onore di seguire in prima persona, posso affermare, con soddisfazione, che il nuovo quadro normativo che amplia la base giuridica di OLAF, aumentandone i poteri di indagine, garantirà la stretta cooperazione, scambio di informazioni e la complementarità delle indagini con la Procura europea, ma rappresenterà anche una tappa significativa, nell'ulteriore consolidamento del principio di legalità, nello Spazio europeo di libertà, sicurezza e giustizia.
"
Caterina CHINNICI,2020-11-25,IT,Istanbul Convention and violence against women (debate),https://www.europarl.europa.eu/doceo/document/CRE-9-2020-11-25-INT-3-125-5000_IT.html,"  Caterina Chinnici (S&D),  per iscritto. – La pandemia ha aggravato le disuguaglianze preesistenti, inclusa la disparità di genere, con le donne maggiormente esposte al rischio di subire i gravi effetti economici e sociali della crisi. I reati di violenza domestica e di genere, inoltre, sono drammaticamente cresciuti: le Nazioni Unite hanno definito quest'incremento una vera e propria pandemia ombra, cui l'Europa è tutt'altro che immune. La Giornata internazionale per l'eliminazione della violenza contro le donne assume quindi, quest'anno, un significato ulteriore, rendendo ancor più urgenti azioni e strumenti normativi, sociali e culturali davvero in grado di porre fine ad una così grave violazione dei diritti umani fondamentali. Occorre perciò ribadire con forza l'appello affinché l'UE concluda la procedura di adesione alla Convenzione di Istanbul e gli Stati membri, che ancora non l'abbiano fatto, la ratifichino. La Convenzione, infatti, è il primo strumento, a livello europeo, che introduce misure vincolanti specificamente dedicate alla prevenzione della violenza di genere e domestica, alla protezione delle vittime, e alla punibilità degli autori di questi reati. La piena adesione dell'UE alla Convenzione garantirebbe un quadro normativo maggiormente coerente, rafforzerebbe il supporto e l'assistenza alle vittime, e migliorerebbe la raccolta di dati, presupposto indispensabile nella lotta ad un fenomeno ancora troppo sottostimato.
"
Caterina CHINNICI,2020-11-11,IT,Fighting terrorism and the right to freedom of expression and education (debate),https://www.europarl.europa.eu/doceo/document/CRE-9-2020-11-11-INT-1-134-7500_IT.html,"  Caterina Chinnici (S&D),  per iscritto. – Un professore di storia e geografia decapitato a Parigi perché teneva un corso sulla libertà di espressione; un brutale attentato nella cattedrale di Notre-Dame a Nizza dove 3 persone hanno perso la vita; un altro, a Vienna, dove sono morte 4 persone e molte altre ferite. Il terrorismo continua ad insanguinare l'Europa, attacca le libertà, i valori fondamentali alla base della nostra costruzione europea. È pertanto necessaria una forte risposta comune. Occorre rendere più incisive le iniziative assunte a livello UE - scambio informativo, coordinamento investigativo e giudiziario e contrasto patrimoniale - nella lotta al terrorismo e alla criminalità organizzata che, con i propri traffici, soprattutto in droga e armi, fornisce supporto e risorse anche ai gruppi terroristici. Unitamente alla nuova Agenda per la lotta al terrorismo prevista dalla Commissione, l'Unione deve dotarsi di strumenti più incisivi, come l'estensione delle competenze della Procura europea anche ai reati di terrorismo e reati finanziari a questo collegati, dotandola delle risorse e dei mezzi necessari, e ancora attraverso il rafforzamento di Europol, al fine di creare una vera agenzia europea di intelligence. Di fronte al terrorismo, dobbiamo rispondere con determinazione e fermezza, in difesa dei cittadini europei e dei nostri valori condivisi di libertà e pace.
"
Caterina CHINNICI,2020-10-20,IT,Commission Work Programme 2021 (debate),https://www.europarl.europa.eu/doceo/document/CRE-9-2020-10-20-INT-2-134-2500_IT.html,"  Caterina Chinnici (S&D),  per iscritto. – Il 2020 ha rappresentato il momento più difficile per l'Europa unita in tutta la sua storia. Ora che gli Stati membri si trovano a dover fronteggiare la temuta seconda ondata della pandemia di Covid-19, il programma di lavoro della Commissione per il 2021 deve dimostrarsi all'altezza delle difficili sfide che ci attendono. Le priorità individuate – il Green Deal europeo, la trasformazione digitale, un'economia che metta al centro le persone, il rafforzamento dell'UE nel contesto globale, la promozione dei valori e della democrazia europei – si pongono certamente in questa direzione. Particolarmente significativi sono la Child Guarantee europea, per assicurare ad ogni bambino l'accesso ai servizi essenziali quali educazione e salute; il rafforzamento dell'Unione della sicurezza, soprattutto con riguardo al contrasto alla criminalità organizzata; le nuove strategie sui diritti delle persone disabili e sui diritti dei bambini, in particolare quanto alla lotta ad ogni forma di violenza anche online e alla creazione di una giustizia a misura di minore; l'impegno nel contrasto alla violenza di genere. Deve inoltre assicurarsi una forte dimensione sociale nell'approccio alle politiche economiche ed ambientali. Tali iniziative devono tradursi in proposte legislative entro il prossimo anno, per consentire ai colegislatori di adottarle prima della fine della legislatura.
"
Caterina CHINNICI,2020-10-08,IT,"Fight against money laundering, following the FinCEN files (continuation of debate)",https://www.europarl.europa.eu/doceo/document/CRE-9-2020-10-08-INT-4-057-0001_IT.html,"  Caterina Chinnici (S&D),  per iscritto. – Le pubblicazioni dei fascicoli FinCEN, che rivelano segnalazioni di attività sospette provenienti anche da istituti bancari europei all'agenzia antiriciclaggio degli Stati Uniti, per un totale di 2 099 miliardi di dollari nel periodo 2000-2017, dimostrano, nonostante le norme adottate, ancora una volta le lacune legislative dell'ordinamento europeo nella lotta al riciclaggio e la facilità con cui i profitti illeciti ottenuti dalle organizzazioni criminali vengano riciclati in Europa e nel mondo. Nella sessione Plenaria di luglio, avevamo accolto con favore la comunicazione della Commissione relativa ad un piano d'azione per aggiornare la quarta e la quinta direttiva antiriciclaggio. Vorrei ribadire con forza la necessità e l'urgenza di istituire un corpus normativo unico a livello comunitario, anche trasponendo le disposizioni della direttiva antiriciclaggio in un regolamento; creare un'autorità di vigilanza AML/CFT europea e un meccanismo di sostegno e coordinamento per le FIU; assicurare cooperazione e scambio informativo efficaci tra queste e le autorità di contrasto. Regole più stringenti sui movimenti di denaro sospetti, maggiore trasparenza da parte di tutti gli operatori finanziari e un'attività investigativa coordinata fra gli Stati membri, possono bloccare il riciclaggio di denaro da parte delle organizzazioni criminali garantendo sicurezza per i cittadini e una sana concorrenza fra le imprese.
"
Caterina CHINNICI,2020-09-17,IT,Combatting the sexual abuse and sexual exploitation of children (continuation of debate),https://www.europarl.europa.eu/doceo/document/CRE-9-2020-09-17-INT-4-039-2500_IT.html,"  Caterina Chinnici (S&D),  per iscritto. – L'abuso e lo sfruttamento sessuale dei minori rappresentano un'intollerabile violazione dei diritti umani. Secondo stime del Consiglio d'Europa, un minore su cinque in Europa è vittima di una qualche forma di violenza sessuale. Nel 2019, inoltre, l'UE ha raggiunto il primato mondiale per materiale pedopornografico ospitato. E la crisi di Covid-19 ha aggravato una situazione già sconfortante: in alcuni Stati membri, la domanda di materiale pedopornografico è aumentata fino al 25%, e a livello mondiale il numero di segnalazioni di abusi sessuali su minori è quadruplicato. Considerata la natura spesso transfrontaliera di questi crimini, occorre un'azione coordinata e comune a livello di UE, per contrastare questo fenomeno offline e online. Prevenzione, protezione, assistenza alle vittime, coordinamento investigativo, repressione e condivisione delle best practice devono rappresentare le priorità di un approccio multisettoriale, che coinvolga autorità di contrasto, ricercatori, organizzazioni impegnate nel supporto ai minori e settore privato, in particolare i fornitori di servizi online. La strategia presentata dalla Commissione, frutto del dialogo instaurato con il Parlamento e con l'Intergruppo sui diritti dei minori, si muove in questa direzione. Devono ora seguire misure legislative e azioni concrete, per assicurare davvero il rispetto dei diritti dei bambini come sanciti nell'art. 24 CDFUE.
"
Caterina CHINNICI,2020-07-23,IT,Conclusions of the extraordinary European Council meeting of 17-21 July 2020 (continuation of debate),https://www.europarl.europa.eu/doceo/document/CRE-9-2020-07-23-INT-1-119-5000_IT.html,"  Caterina Chinnici (S&D),  per iscritto. – La pandemia di COVID-19, con i suoi drammatici costi in vite umane, economici e sociali, impone all'UE e agli Stati membri un dovere collettivo di solidarietà. Il Consiglio europeo ha finalmente raggiunto un accordo storico, accettando un Recovery Fund per rimettere in moto l'economia come chiesto dal Parlamento europeo, ed accettando il principio di un debito congiunto. Occorre però continuare a lavorare per giungere all'adozione di un QFP 2021-2027 davvero all'altezza degli obiettivi europei. Il Parlamento dovrà essere immediatamente e pienamente coinvolto nel perseguimento di questo risultato al fine di migliorare l'accordo del Consiglio. È in particolare necessario introdurre un nuovo sistema di risorse proprie dell'Unione, unico strumento in grado di salvaguardare il budget dell'UE e di alleviare la pressione su finanze nazionali e cittadini europei. Inoltre, il budget dell'UE deve essere tutelato contro frodi e corruzione, intensificando la trasparenza e i controlli, e contro le violazioni sistematiche dei principi sanciti dall'art. 2 TUE, tramite un efficace meccanismo europeo in materia di democrazia, Stato di diritto e diritti fondamentali. Nell'affrontare una crisi senza precedenti, le istituzioni devono dare priorità alle persone, coniugando gli aspetti economici, sociali ed ecologici di ogni azione, perché nessun cittadino europeo sia lasciato indietro.
"
Caterina CHINNICI,2020-07-08,IT,A comprehensive Union policy on preventing money laundering and terrorist financing – Commission's Action plan and other recent developments (debate),https://www.europarl.europa.eu/doceo/document/CRE-9-2020-07-08-INT-1-150-5000_IT.html,"  Caterina Chinnici (S&D),  per iscritto. – Nonostante l'adozione della quarta e quinta direttiva antiriciclaggio e della direttiva sulla lotta al riciclaggio mediante il diritto penale, il panorama legislativo, istituzionale e normativo nell'UE in materia di antiriciclaggio e contrasto al finanziamento del terrorismo resta ancora frammentato, incentivando così le imprese a registrarsi dove le norme sono meno rigorose e ingenerando disparità di interpretazioni e prassi negli Stati membri. Deve quindi accogliersi con favore la comunicazione della Commissione relativa ad un piano d'azione per una politica integrata dell'Unione in questa materia, cui deve darsi seguito urgentemente, considerato anche il pericolo, segnalato da Europol, che i gruppi criminali organizzati sfruttino l'attuale situazione di incertezza economica per riciclare denaro attraverso il sistema finanziario on-shore. Occorre quindi istituire un corpus normativo unico, anche trasponendo le disposizioni della direttiva antiriciclaggio in un regolamento; creare un'autorità di vigilanza AML/CFT a livello UE e un meccanismo europeo di sostegno e coordinamento per le FIU; assicurare cooperazione e scambio informativo efficaci tra queste e le autorità di contrasto. Uniformità normativa e coordinamento investigativo, giudiziario ed operativo sono infatti indispensabili per garantire la sicurezza e privare la criminalità, in particolare quella organizzata, di uno dei principali strumenti di radicamento sul territorio e di infiltrazione nell'economia legale.
"
Caterina CHINNICI,2020-06-18,IT,Tackling Covid-19 disinformation and the impact on freedom of expression (debate),https://www.europarl.europa.eu/doceo/document/CRE-9-2020-06-18-INT-2-084-1250_IT.html,"  Caterina Chinnici (S&D),  per iscritto. – Durante la pandemia di COVID-19 si è registrata una massiccia ondata di informazioni false o fuorvianti, diffuse soprattutto sul web, inclusi alcuni tentativi da parte di soggetti stranieri di influenzare i cittadini e i dibattiti pubblici nell'UE. Le campagne di disinformazione possono rappresentare un serio pericolo per i diritti fondamentali dei cittadini, dal diritto alla salute al diritto ad essere correttamente informati, e per la stessa democrazia e lo Stato di diritto: è quindi necessaria un'azione concreta da parte dell'Unione che la renda più forte e resiliente nell'affrontare la sfida della disinformazione. Numerose sono le complessità che questa sfida comporta: distinguere tra contenuti illegali e contenuti dannosi ma non illegali e calibrare le rispettive risposte; garantire un corretto bilanciamento tra la libertà di manifestazione del pensiero e il diritto ad una corretta informazione. Per affrontarle occorre investire nella comunicazione, per rendere i cittadini consapevoli e dotarli di pensiero critico e competenze digitali; sostenere l'indipendenza e la libertà dei media, necessarie a fornire ai cittadini informazioni verificabili e attendibili e, nel contesto della pandemia, a preservare la loro salute; assicurare trasparenza e responsabilità delle piattaforme digitali, il cui contributo è essenziale nella lotta contro le campagne di disinformazione.
"
Caterina CHINNICI,2020-05-27,IT,EU Recovery package (debate),https://www.europarl.europa.eu/doceo/document/CRE-9-2020-05-27-INT-1-054-7656_IT.html,"  Caterina Chinnici (S&D),  per iscritto. – Con le sue risoluzioni del 17 aprile e del 15 maggio 2020, il Parlamento europeo ha invitato la Commissione a presentare un massiccio pacchetto di misure e investimenti per la ripresa e la ricostruzione, a sostegno dell'economia europea. La crisi economica e sociale senza precedenti, innescata dalla pandemia di Covid-19, infatti, rappresenta il momento più difficile per l'Europa negli ultimi settanta anni, e richiede quindi risposte immediate e all'altezza delle sfide che ci troviamo ad affrontare. La Commissione propone oggi il ""Next Generation EU"", un nuovo strumento di ripresa da 750 miliardi, che si aggiungono ai 1100 miliardi del nuovo QFP e agli altri strumenti, per un impegno di ripresa di 2400 miliardi complessivi. Si tratta di un piano ambizioso, che denota la consapevolezza che nessuno Stato membro può affrontare da solo questa grave crisi e la necessità quindi di un'autentica solidarietà europea, e che riconosce inoltre il ruolo del Parlamento nell'affrontare l'emergenza. Occorre ora che i negoziati sulla proposta si svolgano all'insegna dell'urgenza riconosciuta dalla Presidenza croata, perché possa immediatamente farsi fronte ai bisogni e alle esigenze di cittadini, lavoratori e imprese, garantire la coesione sociale e favorire una ripresa e uno sviluppo rapidi e sostenibili.
"
Caterina CHINNICI,2020-05-14,IT,70th anniversary of the Schuman Declaration (debate),https://www.europarl.europa.eu/doceo/document/CRE-9-2020-05-14-INT-2-086-0000_IT.html,"  Caterina Chinnici (S&D),  per iscritto. – Il settantesimo anniversario della dichiarazione Schuman, primo passo della costruzione europea, cade nel momento più difficile per l'Europa dalla fine della seconda guerra mondiale, in cui però ancor più emerge tutta l'importanza della dichiarazione e dell'ideale in essa implicito di ""un'unione sempre più stretta"".
La crisi sanitaria, economica e sociale senza precedenti che la pandemia di Covid-19 ha generato dimostra come sia sempre attuale la consapevolezza, contenuta nella dichiarazione, che l'Europa deve sorgere ""da realizzazioni concrete che creino anzitutto una solidarietà di fatto"", e che solo ""un'Europa organizzata e vitale"" può davvero contribuire, oltre che ""alla civiltà"" e al ""mantenimento di relazioni pacifiche"", alla tutela dei suoi cittadini e alla promozione dei valori di libertà, uguaglianza, giustizia, legalità, tutela dei diritti fondamentali e rispetto per lo Stato di diritto.
L'esigenza di solidarietà, coordinamento e azioni congiunte, alla base della dichiarazione, non è mai stata così evidente: in particolare, nell'immediato come nel medio e lungo periodo, la solidarietà europea è e sarà fondamentale perché nessuno sia lasciato indietro.
È quindi indispensabile rafforzare le Istituzioni e le politiche europee, la loro efficacia e democraticità: solo perseverando nello spirito della dichiarazione, l'Unione potrà affrontare le difficili sfide che l'attuale momento storico pone.
"
Caterina CHINNICI,2020-04-16,IT,EU coordinated action to combat the COVID-19 pandemic and its consequences (continuation of debate),https://www.europarl.europa.eu/doceo/document/CRE-9-2020-04-16-INT-1-111-0000_IT.html,"  Caterina Chinnici (S&D),  per iscritto. – La pandemia di Covid-19 rappresenta la più grave e drammatica crisi che l’Europa si trova a dover affrontare dal secondo dopoguerra, con i suoi elevatissimi costi umani, economici e sociali. 
L’Unione europea ha assunto e deve continuare ad assumere iniziative forti, immediate e concrete per assicurare un’azione coordinata ed efficace nel contrastare la pandemia e le sue conseguenze. Questo è necessario, non solo per garantire nell’immediato cure e assistenza ai cittadini, ma anche per ridurre l’impatto sul tessuto economico e sociale degli Stati membri, e per impedire che la crisi si trasformi in una questione criminale. 
Come ogni crisi, anche questa rischia di rappresentare un’opportunità per le organizzazioni criminali, abilissime nello sfruttare disagio sociale e difficoltà economiche. Dobbiamo impedire che i gruppi criminali organizzati usino le loro ingenti risorse e liquidità per conquistare aziende ed attività in crisi, o che si inseriscano nel business dei dispositivi di protezione, sfruttando la scarsità di offerta. 
Anche per queste ragioni è necessario che l’Unione europea sfrutti ogni margine di intervento per garantire agli Stati membri la possibilità di sostenere concretamente lavoratori ed imprese e per realizzare un sistema coordinato ed efficace di acquisto e distribuzione di beni essenziali nella lotta al Coronavirus.
"
Caterina CHINNICI,2020-03-26,IT,European coordinated response to the COVID-19 outbreak (debate),https://www.europarl.europa.eu/doceo/document/CRE-9-2020-03-26-INT-1-076-2500_IT.html,"  Caterina Chinnici (S&D),  per iscritto. – La pandemia di Covid-19 dimostra, nella sua drammaticità, che in un contesto globalizzato le emergenze sanitarie non si arrestano ai confini nazionali.
L'UE e gli Stati membri devono quindi adottare una risposta comune e coordinata. Anche se alcuni paesi risultano più colpiti di altri non possiamo certo illuderci che il problema riguardi soltanto i primi. Occorre proteggere la salute dei cittadini, assicurando le migliori cure e prevenendo al massimo ulteriori contagi. Le misure che l'Italia (primo Paese colpito dall'epidemia) è stata costretta ad adottare rappresentano un modello, come evidenziato anche dall'OMS.
L'UE deve quindi dotarsi di un centro comune per l'acquisto e la distribuzione di medicinali e dispositivi di protezione e deve investire nella ricerca di trattamenti e vaccini per il nuovo virus.
Sono poi necessari, nel breve e lungo periodo, interventi finanziari per arginare l'impatto economico ed occupazionale, sostenendo tutte le categorie di lavoratori e imprese e in particolare le medio-piccole, nonché investimenti nelle politiche sociali: ogni strumento a disposizione deve essere usato ed adattato alla situazione attuale.
È il momento di concretizzare la solidarietà di cui all'articolo 2 del TUE perché, come ribadito dalla Presidente della Commissione, nessuno Stato membro può uscire da questa crisi da solo.
"
Caterina CHINNICI,2020-02-13,IT,Child labour in mines in Madagascar,https://www.europarl.europa.eu/doceo/document/CRE-9-2020-02-13-INT-4-129-0000_IT.html,"  Caterina Chinnici (S&D).   – Signora Presidente, onorevoli colleghi, in Madagascar, uno dei paesi più poveri al mondo, anche se il lavoro minorile è ufficialmente vietato, quasi un quarto dei bambini fra i cinque e i diciassette anni è costretto a lavorare nelle piantagioni di vaniglia, nelle cave, in strada o come domestici. Ed è drammatica la realtà delle migliaia di bambini che lavorano ogni giorno nelle miniere di mica, molte delle quali del tutto irregolari, in condizioni durissime e pericolose per la loro salute. Per appena 4 centesimi al chilo, questi bambini sono costretti a tagliare il minerale e a ripulirne i detriti con le mani, riportando ferite e respirando quotidianamente polveri sottili nocive.
La Convenzione ONU del 1989, di cui da poco abbiamo ricordato il trentennale, non può essere soltanto celebrata e la protezione dei diritti dei bambini non può arrestarsi ai confini europei. L'Unione deve agire per far cessare queste inammissibile violazioni, attivando le necessarie politiche per responsabilizzare l'industria che utilizza tali materiali e per sostenere i paesi più poveri. Signora Commissaria, dobbiamo impegnarci tutti per attuare davvero i diritti dei bambini sanciti nella Convenzione ONU.
"
Caterina CHINNICI,2020-02-12,IT,Gender Equality Strategy (debate),https://www.europarl.europa.eu/doceo/document/CRE-9-2020-02-12-INT-3-416-5000_IT.html,"  Caterina Chinnici (S&D),  per iscritto. – Il 4 marzo, sarà pubblicata la Strategia europea per il Gender equality (2020-2024) allo scopo di eradicare le inaccettabili discriminazioni che ancora persistono in Europa, tra uomini e donne nel mercato del lavoro, sul piano retributivo, sociale e culturale. L'auspicio è che sia una strategia ambiziosa comprendente misure giuridiche e non, per lottare contro il gender pay gap e il conseguente divario pensionistico, per assicurare parità di genere nelle posizioni di vertice del settore pubblico e privato, e per debellare forme di discriminazione indiretta, causate dalla mancanza di accesso a servizi di assistenza, che permettano di conciliare concretamente vita familiare e professionale, in particolare in presenza di bambini, persone anziane o disabili; carenze che, di fatto, continuano a negare a troppe donne, il libero godimento dei loro diritti. Occorrerà, inoltre, imperativamente prevedere misure più incisive, per impedire che si allunghi la lista dei delitti, spesso annunciati, di cui sono vittime troppe donne. La drammatica portata del fenomeno riguarda ogni Stato membro. Occorrerà pertanto, stabilire che ogni violenza contro le donne sia riconosciuta come reato, ai sensi dell'articolo 83 TFUE, e promuovere quel cambiamento socio-culturale senza il quale, ogni misura normativa non potrà che avere un effetto limitato.
"
Caterina CHINNICI,2020-02-12,IT,False and Authentic Documents Online (FADO) system (debate),https://www.europarl.europa.eu/doceo/document/CRE-9-2020-02-12-INT-3-467-0000_IT.html,"  Caterina Chinnici (S&D).   – Signor Presidente, onorevoli colleghi, la lotta ai documenti falsi e alla loro circolazione nello spazio Schengen si pone ormai come una priorità dell'Unione europea nell'ambito della cooperazione fra le autorità di contrasto e nel contrasto alle organizzazioni criminali.
Per un'efficace azione di contrasto, però, è necessario un costante scambio di informazioni che non deve avvenire solo fra le autorità dei paesi dell'Unione ma anche, con le necessarie cautele sui dati personali, con le istituzioni europee, i paesi terzie gli enti privati, come le compagnie aeree, che possono contribuire al buon funzionamento del sistema FADO. 
Numerose indagini condotte da Europol hanno infatti dimostrato ripetutamente come i documenti falsi siano spesso i mezzi adoperati dalle organizzazioni criminali per commettere altri ben più gravi reati, come la tratta di esseri umani, il traffico di migranti, o addirittura per la preparazione degli attacchi terroristici.
Per prevenire la commissione di tali reati, quindi, è necessario, fra le altre misure, un maggiore controllo alle frontiere esterne. Si accoglie pertanto con favore il fatto che il regolamento trasferisca la competenza relativa al sistema di gestione dei documenti falsi e autentici al FADO, dal Consiglio a Frontex, così finalmente completando la riforma legislativa di tale agenzia, riforma alla quale tuttavia dovrà far seguito una corretta e completa implementazione per rendere davvero efficaci le norme finora approvate. 
Io ringrazio quindi la collega Metsola per il lavoro svolto e mi auguro che questo provvedimento possa avere il più ampio consenso in questo Parlamento. 
"
Caterina CHINNICI,2020-02-12,IT,"State of play of the EU's fight against money laundering, in light of the Luanda Leaks (debate)",https://www.europarl.europa.eu/doceo/document/CRE-9-2020-02-12-INT-3-493-0000_IT.html,"  Caterina Chinnici (S&D).   – Signor Presidente, onorevoli colleghi, le rivelazioni dei Luanda Leaks, che coinvolgono anche operatori di alcuni Stati membri, confermano che la lotta al riciclaggio deve rimanere fra le priorità dell'Unione europea.
Il riciclaggio, insieme a corruzione e frode, rappresenta infatti uno dei mezzi attraverso cui le organizzazioni criminali si radicano sul territorio e penetrano nell'economia ledendo la libertà economica e la libera concorrenza. Ed è il riciclaggio una delle fonti di finanziamento del terrorismo. 
È necessario quindi rafforzare la normativa europea antiriciclaggio ed armonizzare le legislazioni nazionali. Ed è necessario monitorare l'attuazione delle direttive sulla lotta al riciclaggio, anche quella in materia penale. Occorre poi dare all'autorità giudiziaria ed investigativa pieno accesso alle informazioni raccolte dalle FIU e dotare le autorità di contrasto di efficaci poteri di controllo già sul piano amministrativo e di un'adeguata specializzazione, come avviene ad esempio nel mio paese, l'Italia, con la Guardia di Finanza. E tutto questo anche al fine di recuperare i proventi di tali gravi reati che oggi sappiamo avviene solo nella misura dell'1 %. 
"
Caterina CHINNICI,2020-01-29,IT,"Urgent humanitarian situation on Greek Islands, especially of children - ensuring protection, relocation and family reunification (debate)",https://www.europarl.europa.eu/doceo/document/CRE-9-2020-01-29-INT-1-400-5000_IT.html,"  Caterina Chinnici (S&D),  per iscritto. – Nelle isole greche si sta consumando una grave crisi umanitaria che colpisce drammaticamente in primo luogo i bambini. Le cifre UNICEF non hanno bisogno di commenti: al 31 dicembre 2019 la popolazione di rifugiati migranti in Grecia è cresciuta di oltre 100.000 persone di cui 40.000 bambini, e tra questi più di 5.000 non accompagnati. Solo nel 2019 sono stati 21.800 i bambini arrivati via mare (con un aumento dell'80% rispetto al 2018), dei quali 3.500 non accompagnati. Tende e container allestiti nei centri di accoglienza e identificazione per i richiedenti asilo sono sovraffollati, le condizioni igieniche e le violenze che ivi si registrano sono insostenibili, tanto più per i più piccoli che già prima di arrivare alla terraferma hanno subito esperienze traumatiche. È necessario sostenere lo stato greco per migliorare la sua capacità di risposta rapida, ma anche quelle associazioni che possono offrire un sostegno mirato alle specifiche esigenze dei bambini, in particolare se non accompagnati. Tuttavia non possiamo ritrovarci ancora a gestire l'emergenza: occorre una strategia a lungo termine, un Sistema europeo comune di asilo che tenga conto dell'interesse superiore del bambino, in ottemperanza alla normativa internazionale e al dovere morale di proteggere i più piccoli.
"
Caterina CHINNICI,2020-01-13,IT,Cross-border organised crime and its impact on free movement (debate),https://www.europarl.europa.eu/doceo/document/CRE-9-2020-01-13-INT-1-125-5000_IT.html,"  Caterina Chinnici (S&D),  per iscritto. – La libera circolazione rappresenta uno dei fondamenti della cittadinanza dell'Unione europea, i cui valori portanti - Stato di diritto, democrazia, tutela dei diritti fondamentali, libertà di concorrenza - sono messi a rischio dalla criminalità organizzata, che sempre più assume dimensioni transnazionali. Negli ultimi anni molti Stati membri hanno registrato un incremento di episodi di violenza e di reati di frode fiscale e riciclaggio, collegati alla criminalità organizzata; nei grandi porti europei arrivano quotidianamente ingenti quantità di sostanze stupefacenti. I gruppi criminali che agiscono a livello transnazionale sfruttano le differenze di legislazione tra gli ordinamenti nazionali, che invece di fatto limitano la cooperazione giudiziaria, investigativa e informativa tra gli Stati membri. È indispensabile quindi una strategia comune UE per il contrasto alla criminalità organizzata che si adatti alla nuova realtà dei gruppi criminali, attraverso una legislazione moderna ed efficace, fondata anzitutto su una nozione unitaria di criminalità organizzata, che superi i limiti della Decisione quadro 2008/841/GAI, e che comprenda la previsione di strumenti d'indagine al passo con le più moderne tecnologie, un'efficace opera di contrasto patrimoniale e una stabile cooperazione con i Paesi terzi. Solo superando i vuoti normativi potremo tutelare i diritti senza rinunciare all'idea di Europa unita.
"
Caterina CHINNICI,2019-12-18,IT,Humanitarian situation in Venezuela and migration and refugee crisis (debate),https://www.europarl.europa.eu/doceo/document/CRE-9-2019-12-18-INT-3-481-0000_IT.html,"  Caterina Chinnici (S&D).   – Signora Presidente, signor Alto rappresentante, onorevoli colleghi, cinque mesi fa in questa stessa Aula si è tenuto un dibattito sulla situazione drammatica che stava affrontando il Venezuela, e oggi ci troviamo di nuovo a discutere dello stesso tema con la consapevolezza, però purtroppo, che in questo lasso di tempo l'emergenza umanitaria nel paese è peggiorata. 
Il numero dei rifugiati, compresi i bambini, costretti a migrare in altri paesi della regione è in costante aumento e per coloro che restano in Venezuela le condizioni di vita si fanno sempre più difficili con privazioni di ogni genere, violazioni dei diritti umani e fenomeni di violenza. 
In tale contesto sempre più insostenibile per il popolo venezuelano è doveroso che l'Unione europea faccia sentire la propria voce, intensificando il proprio impegno per mettere in campo ogni azione diplomatica a supporto di una soluzione pacifica della crisi che porti a libere elezioni, ma occorre al contempo assicurare al paese gli aiuti umanitari necessari per rendere meno gravosa la situazione di un popolo che soffre da troppo tempo. 
"
Caterina CHINNICI,2019-12-17,IT,EU disability strategy post 2020 (debate),https://www.europarl.europa.eu/doceo/document/CRE-9-2019-12-17-INT-2-327-5000_IT.html,"  Caterina Chinnici (S&D),  per iscritto. – La Carta dei diritti fondamentali dell'UE vieta ogni forma di discriminazione fondata sulla disabilità, e afferma il diritto delle persone con disabilità all'autonomia, all'inserimento sociale e professionale e alla partecipazione alla vita della comunità. La Strategia europea 2010-2020 ha rappresentato un importante strumento in questa direzione, ma le diseguaglianze nei confronti delle persone disabili ancora persistono: la differenza occupazionale è troppo elevata; il tasso di abbandono scolastico è doppio rispetto alla media generale, più alto è il rischio di povertà. Ancora troppe sono le barriere che ostacolano le esigenze di vita quotidiana, anche le più elementari, delle persone con handicap. E le diseguaglianze colpiscono anche i bambini, i più vulnerabili, la cui protezione impegna tutti noi. A loro va garantita assistenza specifica, perché non subiscano alcuna forma di discriminazione. Per la prima volta c'è un Commissario all'Uguaglianza, il cui compito è di rafforzare l'impegno dell'UE per inclusione ed uguaglianza, e di assicurare l'applicazione da parte dell'UE della Convenzione ONU sui diritti delle persone con disabilità. Occorre allora che, per il post 2020, l'UE elabori una strategia più ambiziosa ponendosi come forza trainante dell'azione degli Stati membri nel garantire dignità, eguaglianza e piena attuazione dei diritti delle persone con disabilità.
"
Caterina CHINNICI,2019-11-25,IT,EU accession to the Istanbul Convention and other measures to combat gender-based violence (debate),https://www.europarl.europa.eu/doceo/document/CRE-9-2019-11-25-INT-1-165-7500_IT.html,"  Caterina Chinnici (S&D),  per iscritto. – A due anni e mezzo dalla firma della Convenzione di Istanbul da parte dell'UE, dobbiamo procedere oltre, per giungere alla piena adesione. Dobbiamo ribadirlo con forza oggi, nella Giornata internazionale per l'eliminazione della violenza contro le donne; violenza che costituisce una radicale violazione dei diritti fondamentali sanciti nei Trattati. I numeri delle donne, delle ragazze e delle bambine vittime di violenza, che si manifesta in diverse forme (violenza fisica, psicologica, sessuale, violenza online), ci restituiscono la realtà di un fenomeno drammaticamente diffuso nel territorio europeo, ma ancora certamente sottostimato: troppe donne, infatti, non denunciano le violenze subite per paura, per vergogna, per ragioni economiche o perché ""devastate"" nella propria autostima dai continui maltrattamenti. E questo accade soprattutto quando la violenza avviene nell'ambito delle relazioni affettive o tra le mura domestiche, spesso anche alla presenza dei bambini, vittime indirette di una delle più gravi forme di violenza di genere. Per questo è importante che l'Unione aderisca alla Convenzione: per rafforzare la prevenzione della violenza di genere, per fornire tutela e sostegno alle vittime, per dare un messaggio chiaro e forte contro queste intollerabili violazioni dei diritti e della dignità delle donne.
"
Caterina CHINNICI,2019-11-13,IT,Children rights in occasion of the 30th anniversary of the Convention of the Rights of the Child (debate),https://www.europarl.europa.eu/doceo/document/CRE-9-2019-11-13-INT-1-084-0000_IT.html,"  Caterina Chinnici (S&D).   – Signora Presidente, onorevoli colleghi, la Convenzione ONU sui diritti del fanciullo, della quale ricorre fra pochi giorni il trentesimo anniversario, contiene precisi obblighi giuridici, per i paesi firmatari, di promuovere, proteggere e rispettare i diritti dei bambini, ma ancora oggi non è pienamente attuata. 
Sono infatti ancora troppi i bambini nel mondo vittime di violenza fisica e psicologica, di abusi e sfruttamento, e le moderne tecnologie amplificano le minacce per i più piccoli. Non solo nei paesi più poveri, non solo alle porte dell'Europa, ma nello stesso territorio europeo, quasi 25 milioni di bambini sono a rischio di povertà o di esclusione sociale e sono 30 000 i minori migranti scomparsi, una volta giunti sul territorio europeo. 
Un'Unione forte deve occuparsi anzitutto dei più vulnerabili e questi, nella nostra società, sono proprio i bambini. Occorre quindi fare di più a livello europeo per dare concretezza alla Convenzione. È fondamentale implementare la ""child guarantee"", parte del pilastro sociale dell'Unione, per debellare povertà infantile ed emarginazione, che privano i bambini di cure e di opportunità educative e culturali. 
Dobbiamo pensare alla creazione di un Centro europeo per la protezione dei minori, per coordinare il contrasto ai più gravi crimini transnazionali di cui sono vittime, e ritengo che siano ormai maturi i tempi per istituire un rappresentante speciale dell'Unione europea per i diritti dei minori, al fine di garantire che in tutte le politiche dell'Unione e dagli Stati membri, come sancito dall'articolo 24 della Carta di Nizza, il superiore interesse del minore sia sempre considerato preminente. 
"
Caterina CHINNICI,2019-11-13,IT,International day to end impunity for crimes against journalists (debate),https://www.europarl.europa.eu/doceo/document/CRE-9-2019-11-13-INT-1-273-5000_IT.html,"  Caterina Chinnici (S&D),  per iscritto. – La stampa svolge, come afferma la Corte EDU, un ruolo fondamentale di public watchdog, anche nel contrasto alla criminalità organizzata. Come riconosciuto dalle autorità giudiziarie e di polizia, sono molte le inchieste giornalistiche che hanno aperto la strada a sviluppi investigativi e giudiziari significativi; il lavoro dei giornalisti costituisce inoltre uno degli elementi attraverso i quali deve passare quel cambiamento culturale necessario ad affrontare la sfida che il crimine organizzato pone a livello europeo. Di ciò sono consapevoli le stesse organizzazioni criminali: decine sono infatti i reporter sotto protezione perché vittime di minacce ed aggressioni a causa del loro lavoro d'inchiesta, e purtroppo molti hanno pagato con la vita questo impegno. Mezzi di informazione liberi, e pertanto in grado di assolvere al proprio compito, costituiscono uno dei fondamenti della società democratica, garanzia dello Stato di diritto e dei valori fondamentali. Per proteggere i giornalisti, dobbiamo non solo assicurare alla giustizia i responsabili dei crimini contro le loro libertà, ma anche affrontare su basi comuni il fenomeno, di dimensione ormai transnazionale, del crimine organizzato, attraverso l'armonizzazione delle normative nazionali, perché le differenze tra queste non costituiscano più un vantaggio per i gruppi criminali.
"
Caterina CHINNICI,2019-10-23,IT,The Turkish military operation in northeast Syria and its consequences (debate),https://www.europarl.europa.eu/doceo/document/CRE-9-2019-10-23-INT-3-123-0000_IT.html,"  Caterina Chinnici (S&D).   – Signora Presidente, onorevoli colleghi, in questo dibattito io voglio ancora ricordare che le prime vittime, le più indifese dell'offensiva militare turca nel nord-est della Siria sono i bambini. E proprio gli orientamenti dell'Unione europea del 2008 su bambini e conflitti armati sottolineano come siano i più piccoli a subire le maggiori e più durature sofferenze in ogni conflitto e quello in corso di svolgimento in Siria di certo non fa eccezione.
L’Unicef stima in almeno 70 000 i bambini sfollati nel nord-est della Siria dall'inizio dell'intervento armato, ma se le ostilità dovessero prolungarsi, altre decine di migliaia di bambini potrebbero presto avere bisogno di assistenza umanitaria.
In ottemperanza alla Convenzione ONU sui diritti del fanciullo di cui celebreremo fra pochi giorni il trentesimo anniversario è necessario quindi che l'Unione europea moltiplichi gli sforzi diplomatici in favore della pace, affinché le parti in conflitto e tutti coloro che sul terreno possono esercitare un'influenza concreta si adoperino per garantire massima protezione a tutti i bambini coinvolti loro malgrado in questo ennesimo conflitto.
Children are children in every situation. We have a duty to protect them! 
(La Presidente ritira la parola all’oratrice)
"
Caterina CHINNICI,2019-10-23,IT,Presentation of the Court of Auditors' annual report - 2018 (debate),https://www.europarl.europa.eu/doceo/document/CRE-9-2019-10-23-INT-3-353-0000_IT.html,"  Caterina Chinnici (S&D).   – Signora Presidente, onorevoli colleghi, il rapporto annuale 2018 della Corte dei conti ci presenta una situazione finanziaria dell'Unione europea in miglioramento rispetto agli anni precedenti, anche se permangono, lo abbiamo detto, alcune aree in cui gli errori e le frodi incidono in maniera rilevante sul bilancio, in particolare nelle spese ad alto rischio nell'ambito dei fondi di coesione e nei finanziamenti all'agricoltura. 
La stessa Corte però ha rilevato che la complessità delle norme di accesso ai fondi europei genera molti errori. Occorre quindi una disciplina meno tecnica, più accessibile che permetta ad agricoltori, piccoli imprenditori e ricercatori di usare i fondi esistenti e di non incorrere in errori. 
E poi occorre fare di più, sotto il profilo della prevenzione, se pensiamo, ad esempio, che solo 11 Stati membri hanno un programma formale antifrode. Pertanto, la Commissione dovrebbe promuovere una maggiore omogeneità normativa ed operativa nell'Unione ed esortare gli Stati ad adottare politiche antifrode e ad attivare tutte le strategie interne di prevenzione e di controllo disponibili, proprio per una migliore tutela del bilancio dell'Unione. 
"
Caterina CHINNICI,2019-10-22,IT,General budget of the European Union for 2020 - all sections (debate),https://www.europarl.europa.eu/doceo/document/CRE-9-2019-10-22-INT-2-255-0001_IT.html,"  Caterina Chinnici (S&D),  per iscritto. – Nel percorso di elaborazione del bilancio generale per l'esercizio 2020, il Parlamento ha svolto e deve continuare a svolgere un ruolo decisivo, per garantire che l'Unione europea sia in grado di fronteggiare sfide sempre più complesse. Fra queste voglio sottolineare in particolare la necessità di dotare di risorse adeguate, di personale e della formazione necessaria, le Agenzie GAI e la Procura europea affinché possano svolgere in modo efficace i compiti loro assegnati.
Anche il 2020, come gli anni precedenti, si annuncia particolarmente impegnativo sotto il profilo della sicurezza, del fenomeno migratorio, della tutela dei diritti fondamentali e del rispetto dello Stato di diritto. Le Agenzie GAI sono state finora in prima linea nell'affrontare queste crisi, dimostrando grande capacità di adattamento all'evoluzione del contesto europeo. 
Europol ed Eurojust, inoltre, offrono un contributo importante nel contrasto alla criminalità organizzata e transnazionale, al traffico di stupefacenti e alla criminalità finanziaria. E la Procura Europea dovrà disporre dei mezzi necessari per condurre indagini approfondite e perseguire le attività criminali transfrontaliere. Garantire diritti, legalità, sicurezza e tutela degli interessi finanziari dell'Unione sono obiettivi che dobbiamo assicurare nell'approvazione del bilancio.
"
Caterina CHINNICI,2019-10-09,IT,Greening the European Investment Bank (debate),https://www.europarl.europa.eu/doceo/document/CRE-9-2019-10-09-INT-1-160-5000_IT.html,"  Caterina Chinnici (S&D),  per iscritto. – Lo sviluppo delle energie rinnovabili rappresenta un'opportunità fondamentale per l'economia europea, per creare una occupazione di qualità e per garantire un futuro sostenibile alle nuove generazioni.
Apprezzo, pertanto, che la Banca europea per gli investimenti (BEI) intenda porre al centro della propria strategia climatica e della propria politica dei prestiti la decarbonizzazione del settore energetico e lo sviluppo di fonti rinnovabili e verdi, in linea con gli obiettivi per lo sviluppo sostenibile delle Nazioni Unite e l'accordo di Parigi.
È positivo, parimenti, che tale strategia, con equilibrio ed equità, preveda misure a supporto della riconversione energetica quali l'energy transition package: in un settore strategico come quello dell'energia, infatti, innovazione e sostenibilità non possono prescindere dal mantenimento della sicurezza energetica e dalla tutela della dimensione sociale ad essa connessa.
Ritengo, infine, importante l'attenzione riservata dalla BEI alle piccole e medie imprese (PMI) e allo sviluppo di progetti di energia verde su piccola scala e diffusi. Occorre, infatti, rimuovere gli ostacoli che le PMI ancora incontrano nella realizzazione della propria efficienza energetica, per via della natura frammentaria degli investimenti e dell'accesso limitato a strumenti di finanziamento in tale settore. La BEI, in tale ambito, potrà indubbiamente fornire un fondamentale contributo.
"
Caterina CHINNICI,2019-09-19,IT,"Myanmar, notably the situation of the Rohingya",https://www.europarl.europa.eu/doceo/document/CRE-9-2019-09-19-INT-4-066-0000_IT.html,"  Caterina Chinnici (S&D).   – Signor Presidente, onorevoli colleghi, l'ufficio del procuratore presso la Corte penale internazionale dell'Aja nel luglio scorso ha avviato la procedura per indagare su crimini contro l'umanità proprio con riferimento alla situazione dei rohingya in Myanmar, che rappresenta una fra le peggiori crisi umanitarie nella quale, ancora una volta, i bambini sono i più colpiti.
Secondo l'UNICEF, a luglio 2019, oltre 500 mila bambini rohingya si trovavano rifugiati in Bangladesh in condizioni igienico-sanitarie disastrose, esposti al rischio di violenze, sfruttamento e abusi di ogni genere.
Fin dagli anni '90 molti bambini rohingya nati in Myanmar non hanno ricevuto alcun certificato di nascita, in piena violazione della convenzione ONU sui diritti sul fanciullo, che pure il Myanmar ha firmato. Una negazione dei diritti civili che comporta l'impossibilità di ottenere documenti d'identità, di avere accesso all'assistenza sanitaria e all'istruzione e che crea ostacoli anche nell'accesso allo status di rifugiato, rischiando quindi di creare una generazione di ghost children.
L'Unione europea deve quindi intervenire con fermezza per garantire alla popolazione dei rohingya il pieno rispetto dei diritti fondamentali.
"
Caterina CHINNICI,2019-09-18,IT,Fight against cancer (topical debate),https://www.europarl.europa.eu/doceo/document/CRE-9-2019-09-18-INT-3-255-0000_IT.html,"  Caterina Chinnici (S&D),  per iscritto. – La lotta per sconfiggere il cancro deve rappresentare una priorità della nuova Commissione. 
Ad oggi, infatti, il cancro rappresenta ancora la seconda causa di decessi nel mondo dopo le malattie cardiovascolari, ma l'International agency for research on cancer (IARC) - l'Agenzia per la ricerca sul cancro dell’OMS - stima che nei prossimi anni il cancro diventerà la principale causa di morte nel mondo. Anche in Europa, dove l’aspettativa di vita risulta in crescita, si constata questa tendenza.
I progressi della scienza hanno permesso nuovi trattamenti e nuove cure e, grazie al moltiplicarsi di campagne di prevenzione, stiamo ottenendo sempre migliori risultati, in particolare in pediatria: oggi arriviamo a curare un malato su due.
Ma non basta: dobbiamo e possiamo fare di più! La lotta al cancro è un flagello che accomuna tutti i cittadini europei, contro cui dobbiamo unire le nostre forze e le nostre risorse. È necessario sostenere finanziariamente i programmi di ricerca per individuare le cause della malattia nelle sue diverse forme ed è altresì necessario investire nella prevenzione, con l’obiettivo di ridurre il numero di persone che si ammalano, di fornire cure sempre più efficaci e di migliorare la qualità di vita degli ammalati.
"
Caterina CHINNICI,2019-09-18,IT,State of implementation of anti-money laundering legislation (debate),https://www.europarl.europa.eu/doceo/document/CRE-9-2019-09-18-INT-3-388-0000_IT.html,"  Caterina Chinnici (S&D).   – Signora Presidente, onorevoli colleghi, la lotta al riciclaggio costituisce una priorità per contrastare le più gravi forme di criminalità transnazionale e per proteggere l'economia europea da pericolose distorsioni, che possono minare la fiducia dei cittadini nei confronti delle istituzioni bancarie e finanziarie.
I più recenti scandali di riciclaggio nel sistema bancario tuttora evidenziano la necessità di un sistema di supervisione ed enforcement effettivo per prevenire, identificare e sanzionare le violazioni da parte degli operatori economici. Un sistema che richiede uno scambio informativo, una stretta cooperazione interdisciplinare tra le autorità di regolamentazione del sistema bancario e le autorità di polizia e giudiziarie e, ancora, il coordinamento transnazionale fra tutti gli attori di contrasto.
L'Unione europea ha di recente adottato importanti strumenti legislativi: la quinta direttiva antiriciclaggio; la direttiva sullo scambio di informazioni tra le FIU e le autorità di law enforcement per la prevenzione di gravi reati; la direttiva, particolarmente significativa, che armonizza la definizione penale di riciclaggio; nonché il regolamento che rafforza la competenza dell'Autorità bancaria europea nella supervisione antiriciclaggio.
Occorre però vigilare sulla corretta e tempestiva attuazione di tali strumenti e occorre continuare a lavorare per promuovere una più stretta cooperazione tra le autorità di regolamentazione del settore bancario, a livello europeo e nazionale, e le autorità giudiziarie degli Stati membri.
"
Caterina CHINNICI,2019-09-17,IT,Recent developments in the political situation and the implementation of the peace process in Colombia (debate),https://www.europarl.europa.eu/doceo/document/CRE-9-2019-09-17-INT-2-317-0000_IT.html,"  Caterina Chinnici (S&D).   – Signor Presidente, signora ministro, onorevoli colleghi, questo Parlamento ha fortemente supportato il processo di pace avviatosi dopo decenni di guerra civile in Colombia, proprio per garantire nel paese il rispetto e la tutela dei diritti umani.
Tuttavia le notizie che ultimamente ci giungono non sono confortanti. Dopo un periodo di riduzione delle violenze, infatti, vi è stato un riacuirsi di attacchi, di violazioni dei diritti umani, atti di discriminazione, gravi atti di violenza contro le donne. Solo nello scorso anno, il 2018, sono stati circa 350 i bambini vittime di malnutrizione e di malattie, pur se curabili. Sono infatti i bambini i più vulnerabili nelle situazioni di crisi come quella che sta vivendo la Colombia.
Come Unione europea, quindi, dobbiamo utilizzare tutte le risorse, tutti gli strumenti a nostra disposizione e gli accordi raggiunti per difendere la pace in Colombia, per garantire il rispetto dei diritti umani, la sicurezza, la giustizia e l'equità sociale e per dare un futuro migliore ai bambini in tutto il paese.
"
Caterina CHINNICI,2019-07-17,IT,Humanitarian assistance in the Mediterranean (debate),https://www.europarl.europa.eu/doceo/document/CRE-9-2019-07-17-INT-3-156-0000_IT.html,"  Caterina Chinnici (S&D).   – Signor Presidente, onorevoli colleghi, salvare vite umane è un imperativo morale, non solo un obbligo giuridico. 
Secondo i dati Unicef, già nei primi tre mesi del 2019 erano stati circa 16 000 i migranti e i rifugiati che hanno raggiunto l'Europa attraverso le rotte migratorie del Mediterraneo, e anche se questa cifra presenta una diminuzione rispetto allo stesso periodo del 2018, la percentuale di bambini ed adolescenti sul totale degli arrivi è cresciuta dal 20 al 25 %. 
Per questo, discostandomi dagli interventi che mi hanno preceduto, voglio porre l'attenzione sulla necessità di garantire la massima tutela ai migranti più vulnerabili: i bambini e gli adolescenti; in particolare, i bambini e gli adolescenti non accompagnati, che sono maggiormente esposti al rischio di abusi, violenze e sfruttamento da parte di trafficanti senza scrupoli. 
Con l'intergruppo sui diritti dei minori, che nella scorsa legislatura ho avuto l'onore di presiedere, abbiamo ripetutamente sottolineato che tutti i bambini devono ricevere protezione e assistenza e in particolare coloro che hanno vissuto situazioni drammatiche, come i piccoli migranti che arrivano sulle nostre coste. E i paesi di primo arrivo, come l'Italia, il mio paese, non possono essere lasciati soli. La crisi migratoria deve essere gestita a livello europeo. 
La modifica del regolamento di Dublino, l'istituzione di canali di immigrazione legali e sicuri, la lotta ai trafficanti di esseri umani sono solo alcune delle misure indispensabili per coniugare legalità e solidarietà, e assicurare la tutela dei diritti dei bambini, stabiliti dalla Convenzione ONU, di cui il prossimo 20 novembre ricorrerà il 30° anniversario, è responsabilità di tutti i paesi dell'Unione. Perché i diritti dei bambini non hanno e non devono avere confini. 
"
Caterina CHINNICI,2019-07-16,IT,Situation in Venezuela (debate),https://www.europarl.europa.eu/doceo/document/CRE-9-2019-07-16-INT-2-233-0000_IT.html,"  Caterina Chinnici (S&D),  per iscritto. – Vorrei ribadire la mia profonda preoccupazione per la situazione di protratto stallo politico in Venezuela e per il perdurare della gravissima crisi umanitaria, sociale ed economica che sta producendo contraccolpi anche sulla stabilità dell’intera regione. 
Come segnalato da UNICEF, dall’inizio della crisi sono circa 3,7 milioni i venezuelani, incluse famiglie con bambini, che hanno lasciato le loro case per andare in Brasile, Colombia, Ecuador, Perù e altri paesi della regione. Solo in Colombia vivono come migranti e rifugiati ben 327 000 bambini che necessitano di istruzione, protezione, di cure e di tutela. La condizione di grave crisi del paese è stata inoltre ribadita dalla relazione dell’Alto Commissario ONU per i Diritti umani, Michelle Bachelet, pubblicata lo scorso 5 luglio, che ha denunciato gravi violazioni economiche e sociali, e gravi fenomeni di violenza. 
In tale contesto, divenuto insostenibile per il popolo Venezuelano, è quanto mai necessario che l’Unione europea prosegua la propria azione a supporto di una soluzione pacifica e negoziata della crisi, che escluda il ricorso alla forza o ad interventi militari e che, attraverso libere elezioni alla presenza di osservatori internazionali, favorisca la pacificazione del paese.
"
Caterina CHINNICI,2024-02-07,IT,Automated data exchange for police cooperation (“Prüm II”) (debate),https://www.europarl.europa.eu/doceo/document/CRE-9-2024-02-07-INT-3-333-0000_IT.html,"  Caterina Chinnici (PPE).   – Signor Presidente, onorevoli colleghi, signora Commissaria, oltre il 70 % delle organizzazioni criminali ha ramificazioni in più di tre Stati membri. I loro traffici, come il loro giro d'affari, non conoscono confini. La cronaca più recente, poi, ci ricorda quanto la minaccia terroristica sia ancora presente. Ma se la criminalità è così diffusa e connessa deve esserlo anche la risposta.
Chi, come me, per storia personale, prima ancora che professionale, ha conosciuto la grande stagione della lotta alla criminalità organizzata, sa bene quanto essenziale sia lo scambio di informazioni fra autorità di polizia e giudiziarie. Tale cooperazione oggi deve avvalersi delle più moderne tecnologie.
Ringrazio quindi Commissione, colegislatori e, in particolare, il relatore Rangel per l'accordo su questo nuovo regolamento. Nuove categorie di dati e nuovi e più efficienti canali di comunicazione, anche con Europol, il tutto accompagnato da solide garanzie. L'accordo va nella giusta direzione di migliorare il quadro Prüm per incrementare il contributo che già offre alla lotta alla criminalità e al terrorismo. E voglio ringraziare la Commissaria per la consapevolezza, ancora oggi ribadita, della gravità della criminalità organizzata, al pari del terrorismo.
"
Caterina CHINNICI,2024-01-16,IT,EU-India relations (debate),https://www.europarl.europa.eu/doceo/document/CRE-9-2024-01-16-INT-2-313-0000_IT.html,"  Caterina Chinnici (PPE).   – Signora Presidente, signor Commissario, onorevoli colleghi, oggi più che mai, in un contesto globale instabile e caratterizzato da policrisi e significative sfide geopolitiche, tra cui una maggiore competizione fra le grandi potenze, il partenariato strategico fra l'Unione europea e l'India va certamente rafforzato.
Se infatti negli anni la collaborazione fra l'Unione e l'India è cresciuta, a dimostrazione dei forti legami politici, economici, sociali e culturali esistenti, tale cooperazione, tuttavia, non ha ancora raggiunto il suo pieno potenziale.
Occorre, quindi, preparare un nuovo e ambizioso partenariato strategico che prenda effetto nel 2025, quando si concluderà la tabella di marcia Unione-India sottoscritta nel 2020.
Una cooperazione più stretta tra l'Unione e l'India, basata su diversi settori prioritari come il clima, l'ambiente, l'energia, la salute, i diritti umani, il rispetto dei diritti umani, la digitalizzazione e i trasporti, potrà fornire un positivo contributo alla prosperità, alla stabilità globale, alla sicurezza regionale e al mantenimento di una visione condivisa di un multilateralismo efficace fondato su regole.
L'Unione europea deve pertanto adoperarsi affinché si realizzino tali condizioni, così da rendere sempre più solido e concreto il partenariato strategico con l'India, nell'interesse dei cittadini di due delle più grandi democrazie del mondo.
"
