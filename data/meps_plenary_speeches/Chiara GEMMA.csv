MP,Date,Language,Title,Url,Content
Chiara GEMMA,2023-10-05,IT,The new European strategy for a better internet for kids (BIK+) (debate),https://www.europarl.europa.eu/doceo/document/CRE-9-2023-10-05-INT-4-093-0000_IT.html,"  Chiara Gemma (ECR).   – Signora Presidente, onorevoli colleghi, signora Commissaria, l'esposizione a contenuti inappropriati, il ciberbullismo e i pericoli della connessione alla violazione della privacy, alla disinformazione e alla manipolazione delle coscienze ormai non rappresentano più delle eventuali possibilità, ma, come è stato già richiamato, costituiscono dei rischi concreti a cui quotidianamente i nostri bambini sono esposti.
La nuova strategia europea per Internet, con i suoi tre pilastri intesi a garantire maggiore sicurezza nelle esperienze digitali, un più elevato senso di responsabilità collettiva e una partecipazione attiva dei minori nell'attuazione e nel monitoraggio delle soluzioni adottate, sicuramente va nella direzione giusta.
Tuttavia, se per un verso bisogna insistere, come indica la strategia, nel supportare le scuole, i genitori e i bambini nell'acquisizione di consapevolezza dei rischi e nella capacità di utilizzo degli strumenti per evitarli, per l'altro verso occorre incrementare le azioni di contrasto nei confronti di chi gestisce i contenuti immessi nel web e le modalità di accesso a essi.
Non è coerente auspicare un sano e responsabile uso di Internet da parte dei bambini senza pretenderlo innanzitutto da noi adulti. Proviamo allora a essere noi adulti, prima di tutto, di esempio.
"
Chiara GEMMA,2023-09-13,IT,The future of the European book sector (debate),https://www.europarl.europa.eu/doceo/document/CRE-9-2023-09-13-INT-3-447-0000_IT.html,"  Chiara Gemma (ECR).   – Signor Presidente, onorevoli colleghi, Commissaria, lo sviluppo dell'editoria digitale e degli e-book costituiscono importanti fattori di ulteriore democratizzazione nel settore del libro europeo, soprattutto se pensiamo alla maggiore accessibilità consentita ai lettori con disabilità.
È doveroso allora supportare in tal senso gli editori nella sperimentazione di nuove modalità di accesso e di fruizione del libro. Non dimentichiamo, però, che in questa fase occorre monitorare scientificamente i reali effetti di apprendimento con il libro digitale per capire quali sono gli effetti che sortisce, specialmente nei giovani, e continuare, nello stesso tempo, a garantire gli adeguati spazi al tradizionale libro cartaceo quale strumento formativo e di apprendimento dagli effetti sperimentati e consolidati.
Infine, un ultimo rilievo merita il fenomeno dell'autopubblicazione, anch'esso sempre più in crescita. Il rischio rispetto a tale tendenza è che esso, scavalcando la consolidata mediazione editoriale, così come il valore storico di professionalità e di rispetto per il libro, possa indebolire il tradizionale modo di proporre e tramandare il sapere che contraddistingue da sempre il settore del libro europeo.
"
Chiara GEMMA,2023-04-18,IT,Question Time (Commission) - Legacy of the European Year of Youth,https://www.europarl.europa.eu/doceo/document/CRE-9-2023-04-18-INT-2-230-0000_IT.html,"  Chiara Gemma (ECR).   – Signora Presidente, signora Commissaria, l'Anno europeo dei giovani ci ha permesso finalmente di dare voce e attenzione alle aspettative e ai bisogni delle nuove generazioni ed è stato sicuramente il momento perfetto per avanzare con fiducia e speranza in una prospettiva post pandemica.
Oggi però vorrei un attimo soffermarmi sulla condizione dei NEET, di quei ragazzi che non hanno più speranza e non riescono a venire intercettati dal mondo della formazione prima e del lavoro poi, ma che hanno proprio smesso di cercare nuove opportunità.
Secondo i più recenti dati Eurostat, le regioni europee più colpite da questo fenomeno sono, purtroppo, in Italia e in particolare nel Mezzogiorno, da cui io provengo e che oggi ho l'onore di rappresentare. Le statistiche parlano chiaro: se non interveniamo sin da subito sulle nuove generazioni, rischiamo seriamente di lasciare definitivamente indietro tanti ragazzi.
Le chiedo: quali politiche, azioni concrete e specifiche nei confronti dei NEET intendete promuovere per ricollocare e coinvolgere tutti i nostri giovani?
Non neghiamo a questi ragazzi il loro futuro e soprattutto non consentiamo ai nostri figli di dirci: ""Abbiamo paura del nostro futuro"".
"
Chiara GEMMA,2023-03-30,IT,Strengthening the application of the principle of equal pay for equal work or work of equal value between men and women (debate),https://www.europarl.europa.eu/doceo/document/CRE-9-2023-03-30-INT-2-035-0000_IT.html,"  Chiara Gemma (ECR).   – Signor Presidente, onorevoli colleghi, signora Commissaria, ancora una volta ci troviamo in quest'Aula a discutere di una delle più sgradevoli discriminazioni esistenti: il divario salariale tra uomini e donne per uno stesso lavoro e per uno di pari valore.
È necessario insistere per rafforzare l'applicazione del principio della equa distribuzione, attraverso la trasparenza dei salari e i relativi meccanismi esecutivi. Ma è altresì importante sottolineare come, se le aziende europee con oltre 100 dipendenti saranno tenute a divulgare informazioni sui salari per esporre i divari retributivi di genere esistenti, questo non avverrà per quelle fino a 100 lavoratori, che non avranno alcun obbligo e quindi nessun onere amministrativo o economico aggiuntivo.
Le realtà delle piccole e medie imprese italiane, tessuto fondamentale della nostra economia, non devono essere penalizzate in alcun modo. Questo è il cammino da intraprendere per eradicare una volta per tutte un cancro che da troppo, da tanto tempo avvelena il mondo del lavoro.
"
Chiara GEMMA,2022-12-13,IT,Implementation of the New European Agenda for Culture and the EU Strategy for International Cultural Relations (debate),https://www.europarl.europa.eu/doceo/document/CRE-9-2022-12-13-INT-2-154-0000_IT.html,"  Chiara Gemma (NI).   – Signor Presidente, signora Commissaria, onorevoli colleghi, promuovere la dimensione interna ed esterna delle politiche culturali non è solo uno dei caposaldi per la creazione di uno spazio europeo dell'istruzione, così come rafforzare l'identità europea e fornire ai cittadini, in particolare ai giovani, i mezzi per agire nella società in autonomia e responsabilità non è sufficiente, se non riusciremo a trasmettere una reale dimensione sociale inclusiva.
Occorre allora realizzare politiche coerenti, globali e inclusive, che coinvolgano profondamente i lavoratori del settore, ancora alle prese con le conseguenze della pandemia e per i quali è necessaria una strategia mirata per la loro ripresa.
Credo, allora, che promuovendo la partecipazione attiva e passiva delle persone e delle attività culturali e artistiche riusciremo a innescare un volano positivo, utile ad individuare e rimuovere alla radice gli ostacoli per i gruppi di emarginati, svantaggiati e vulnerabili.
Le politiche a favore dell'istruzione, della cultura e dei giovani hanno un ruolo centrale nella costruzione di un'Europa resiliente, competitiva e solidale per il futuro. Con forza e convinzione, spetta a noi portarle avanti.
"
Chiara GEMMA,2022-11-24,IT,The European Year of Youth 2022 Legacy (debate),https://www.europarl.europa.eu/doceo/document/CRE-9-2022-11-24-INT-4-058-0000_IT.html,"  Chiara Gemma (NI).   – Signora Presidente, signor Commissario, onorevoli colleghi, qualche rapida considerazione a conclusione di questo Anno europeo dei giovani. 
Ho girato tante scuole, ho aperto le officine europee, luoghi di incontro e confronto dove costruire una partecipazione attiva e responsabile, ho ascoltato tanti giovani e ho avvertito in loro il bisogno sempre più forte di conoscenza del proprio sé emozionale.
Se la politica vuole davvero incidere sulla crescita dei nostri giovani, occorre promuovere una scuola che sappia adottare una valutazione formativa attenta ai volti e alle emozioni più che ai prodotti e ai processi cognitivi.
Occorre ristabilire un dialogo autentico con i giovani e per farlo bisogna sedersi in mezzo a loro, perché sono stanchi di sentirsi dire ""devi essere più competente, devi essere responsabile, devi essere capace di progettarti, devi essere resiliente"". Io ho provato a sedermi in mezzo a loro e a confrontarmi con loro, ho compreso tante cose, ma una fra tutte: sono giovani a cui piacerebbe una scuola basata su emozioni profonde e relazioni autentiche e non solo sulla mera conoscenza o su sterili voti, che poco hanno a che fare con il proprio sé emozionale. 
Ho promesso loro che questa scuola è possibile, con pazienza e con coraggio continueremo a costruirla insieme.
"
Chiara GEMMA,2022-06-08,IT,"The Commission's proposal for ""Attracting skills and talent to the EU"", particularly the Talent Partnerships with North African countries (topical debate)",https://www.europarl.europa.eu/doceo/document/CRE-9-2022-06-08-INT-3-129-0000_IT.html,"  Chiara Gemma (NI).   – Signor Presidente, onorevoli colleghi, signor Commissario, i morti nel Mar Mediterraneo, i muri al confine ungherese e il trattamento disumano dei rifugiati al confine fra Bielorussia e Polonia sono pagine nere della storia europea che hanno lanciato un messaggio sbagliato al mondo intero. L'Europa non è quella che volta le spalle al prossimo. L'Europa è quella che accoglie quasi 24 milioni di cittadini nati nei paesi terzi e dà loro la speranza di un futuro migliore.
Adesso però noi dobbiamo affrontare l'agguerrita concorrenza di Gran Bretagna, Stati Uniti, Australia, ma anche di altri paesi emergenti che stanno portando molti giovani talenti via dall'Europa. Questo va combattuto perché toglie ossigeno alla nostra capacità di crescita in settori fondamentali per il nostro futuro. Solo per citarne alcuni: informatica, scienze, salute e turismo.
Allora, se vogliamo essere davvero competitivi e attrattivi, dobbiamo riformare la direttiva sul permesso unico, così da accogliere i giovani meritevoli senza vincoli. Meno burocrazia, meno barriere, più lavoro, più diritti. Solo così la nostra Europa diventerà un hub delle opportunità. Siamo ambiziosi? Sì, vogliamo esserlo, possiamo esserlo.
"
Chiara GEMMA,2022-05-19,IT,"Establishing the European Education Area by 2025 – micro credentials, individual learning accounts and learning for a sustainable environment (debate)",https://www.europarl.europa.eu/doceo/document/CRE-9-2022-05-19-INT-2-020-0000_IT.html,"  Chiara Gemma (NI).   – Signor Presidente, signor Commissario, onorevoli colleghi, la pandemia e le trasformazioni del mondo del lavoro impongono all'Unione europea di rafforzare gli strumenti di riqualificazione professionale per riuscire a cogliere le migliori opportunità offerte dalla transizione ecologica e digitale.
Le microcredenziali possono sicuramente contribuire al processo di up-skilling e re-skilling del personale in ottica di competenze digitali e verdi, così come possono contribuire alla riqualificazione dei lavoratori, purché ci sia una definizione chiara che ne garantisca la qualità, la portabilità e la trasparenza.
Va tuttavia sottolineato che le microcredenziali dovrebbero essere solo uno strumento complementare e che non possono sostituire i percorsi tradizionali di istruzione e formazione professionale. L'istruzione formale deve rimanere un bene pubblico.
Sosteniamo allora un approccio olistico all'istruzione per consentire agli studenti di acquisire competenze sociali e civili e non soltanto conoscenze rilevanti per le esigenze a breve termine del mercato del lavoro.
"
Chiara GEMMA,2022-04-07,IT,Increased pre-financing from REACT-EU (debate),https://www.europarl.europa.eu/doceo/document/CRE-9-2022-04-07-INT-4-015-0000_IT.html,"  Chiara Gemma (NI).   – Signor Presidente, signora Commissaria, onorevoli colleghi, a due settimane di distanza siamo stati nuovamente chiamati ad accordare modifiche per introdurre più flessibilità nell'uso dei fondi europei per l'emergenza che gli Stati membri stanno vivendo a causa del conflitto. Chiaramente sosterrò questa richiesta ma vorrei che ci interrogassimo sull'adeguatezza del bilancio europeo e delle sue regole per far fronte a tali emergenze.
Ci troviamo chiaramente di fronte a un conflitto che non eravamo preparati ad affrontare. Allora è auspicabile che l'Unione europea si doti di un sistema rapido ed efficiente di reazione, anche per le emergenze future. Dobbiamo poter creare un sistema obbligatorio e automatico di ricollocamento per i rifugiati, ispirato ai principi di solidarietà ed equa ripartizione delle responsabilità, e in grado di venire in aiuto ai Paesi in prima linea.
Dobbiamo prevedere subito misure di integrazione dei rifugiati nei sistemi scolastici e sanitari degli Stati membri ma, contemporaneamente, dobbiamo poter affrontare in modo efficace le ripercussioni economiche ed energetiche sui cittadini europei. Per questo motivo non possiamo perdere tempo, ci aspetta un duro lavoro per non farci trovare nuovamente impreparati ad affrontare l'evoluzione di altri conflitti.
"
Chiara GEMMA,2022-04-05,IT,Implementation of citizenship education actions (debate),https://www.europarl.europa.eu/doceo/document/CRE-9-2022-04-05-INT-2-433-0000_IT.html,"  Chiara Gemma (NI).   – Signor Presidente, signora Commissaria, relatore, onorevoli colleghi, la domanda chiave di questo dibattito è: che cosa significa essere oggi cittadini attivi? Significa forse voltare le spalle ai bambini, alle donne e agli anziani che fuggono dalla guerra in Ucraina? No. Significa sprecare le risorse del nostro pianeta? No. Significa promuovere referendum contro le minoranze, come la comunità LGBT, o non tutelare i soggetti più deboli della nostra società, come i disabili? Assolutamente no.
Presidente, da quando il Movimento Cinque Stelle è nato nel 2009, ha sempre puntato a una politica del sì. Siamo una comunità di cittadini che nasce dalla garanzia di valori quali quelli della cittadinanza attiva, che sono quelli della partecipazione, della democrazia diretta, della pace e della difesa dei diritti umani. Noi non tradiremo mai questi valori e ci piacerebbe che neanche l'Unione europea lo facesse, investendo di più nelle prime agenzie educative: famiglia e scuola.
Oggi più che mai è importante rafforzare nella nostra società il rispetto della dignità umana, della giustizia sociale e della diversità culturale. Facciamolo per i nostri figli. Facciamolo adesso.
"
Chiara GEMMA,2022-03-24,IT,Refugees in Europe: CARE (debate),https://www.europarl.europa.eu/doceo/document/CRE-9-2022-03-24-INT-2-099-0000_IT.html,"  Chiara Gemma (NI).   – Signora Presidente, onorevoli colleghi, signora Commissaria, dall'inizio della guerra, in meno di un mese, un bambino ucraino su due ha lasciato la propria casa ed è oggi sfollato. L'Unione europea è oggi, e forse lo sarà nei prossimi mesi, la loro unica casa, il luogo dove questi bambini possono vivere sicuri, al riparo delle bombe. 
Abbiamo dunque una grande responsabilità perché tocca a noi salvare famiglie, anziani e bambini che muoiono di fame e di freddo nelle città assediate. Perché tocca a noi aiutare il popolo ucraino che sta difendendo la libertà e la democrazia dalla violenza assassina di Putin. Perché toccherà a noi aiutare a ricostruire Kiev e le altre città ucraine distrutte dalle bombe russe. Ogni fotogramma di questa guerra ferisce il nostro sguardo e annienta il nostro sentimento di umanità.
Ma noi dobbiamo essere diversi. Noi europei dobbiamo testimoniare l'importanza del senso di responsabilità del singolo sulla vita sociale, culturale e politica. ""I care"" diceva don Milani, per il quale era il faro di vita, unica luce nel buio della disumanità. L'Europa chieda, anzi pretenda dalla Russia l'apertura di veri corridoi umanitari, perché è dovere di tutti tenere i civili fuori da questo conflitto. Prima i rifugiati al sicuro e poi il cessate il fuoco e la pace. La strada della diplomazia è l'unica che possa scongiurare un'escalation di violenza dalle conseguenze inimmaginabili. Dobbiamo agire in fretta. Ce lo chiedono quei milioni di bambini che ci domandano: ""perché?"".
"
Chiara GEMMA,2022-03-07,IT,Implementation of the 2021-2027 cohesion policy (debate),https://www.europarl.europa.eu/doceo/document/CRE-9-2022-03-07-INT-1-045-0000_IT.html,"  Chiara Gemma (NI).   – Signora Presidente, signora Commissaria, onorevoli colleghi, purtroppo ci troviamo di fronte a una situazione assai complessa. Alla tardiva approvazione del quadro finanziario e dei suoi programmi si è infatti aggiunta la situazione pandemica, che ha ulteriormente rallentato la procedura di approvazione degli accordi di partenariato.
Stiamo seriamente rischiando la sottoesecuzione e il disimpegno di risorse in un momento in cui non possiamo assolutamente permettercelo. La Commissione europea non può far nulla e non deve far finta di nulla, ma deve mettere subito in atto strumenti in grado di evitare che le clausole di disimpegno rendano inutilizzabili i fondi di cui i nostri paesi hanno un assoluto bisogno, oggi più che mai.
Lo strumento per la ripresa non può funzionare senza il supporto degli strumenti di coesione. La Commissione europea deve aiutare gli Stati membri non solo economicamente ma anche con un supporto pratico ed efficace, affinché i fondi possano davvero favorire la ripresa e la coesione economica.
Le discrepanze nello sviluppo economico che si registrano ancora all'interno dell'Unione europea non sono più accettabili. Tutte le ambizioni di rilancio non sarebbero credibili con una politica di coesione già azzoppata in partenza.
"
Chiara GEMMA,2022-03-07,IT,"Role of culture, education, media and sport in the fight against racism (debate)",https://www.europarl.europa.eu/doceo/document/CRE-9-2022-03-07-INT-1-137-0000_IT.html,"  Chiara Gemma (NI).   – Signor Presidente, signora Commissaria, signora relatrice, onorevoli colleghi, le tragiche giornate che stiamo attraversando, con un violento attacco militare a due passi dal cuore dell'Europa, dimostrano quanto sia ancora reale la paura del diverso. Chi non si allinea deve essere per questo inglobato e normalizzato a tutti i costi.
Gli odi di razza che sfociano nella diffusione di pensieri di violenza affondano le loro radici in paesi dove troppo spesso la gestione delle informazioni avviene solo se compiacente nei confronti del dittatore di turno.
In un momento in cui il razzismo strutturale è diventato una delle principali sfide da cui dipende il futuro dell'Unione, cultura, istruzione, sport e media devono essere l'architrave su cui costruire il futuro dell'Europa. Piantare questi semi nel suolo europeo è l'unico modo per poter un giorno goderne dei frutti e permettere alle nuove generazioni di crescere nella certezza che solo il rispetto reciproco permette alla società di progredire.
Ma questo è un percorso lungo, pieno di ostacoli, dove a un passo avanti possono corrisponderne due indietro e dove non è permesso arrendersi se non correndo il rischio di spazzare via con un colpo di spugna un patrimonio di storie e culture diverse ma intrecciate da secoli.
"
Chiara GEMMA,2022-02-16,IT,"One youth, one Europe (topical debate)",https://www.europarl.europa.eu/doceo/document/CRE-9-2022-02-16-INT-3-148-0000_IT.html,"  Chiara Gemma (NI).   – Signor Presidente, onorevoli colleghi, il 2022 è l'Anno europeo della gioventù. Eppure questo riconoscimento ritengo che avvenga solo sulla carta. Lo dimostra ad esempio il fatto che più della metà dei tirocini sono senza retribuzioni. Metà dei giovani europei che iniziano un percorso lavorativo non percepiscono un salario e questo si chiama sfruttamento.
E allora scriviamo una nuova pagina della storia europea, creiamo una base legale obbligatoria per tutti gli Stati membri, assicurando il giusto compenso per gli apprendistati, gli stagisti e tutti i giovani. Portiamo i diritti in tutti i luoghi dove c'è un giovane. Ognuno di noi è chiamato a fare la propria parte.
Per questo motivo sto portando avanti sul mio territorio un progetto per la creazione di una serie di vere e proprie officine europee. Le officine europee sono luoghi di incontro e confronto dove costruire la partecipazione attiva, sedi dove promuovere opportunità, laboratori e scambi di buone pratiche.
L'Unione europea ha bisogno dei suoi giovani ma anche i giovani hanno bisogno di una nuova Europa.
"
Chiara GEMMA,2022-02-15,IT,Strengthening Europe in the fight against cancer(debate),https://www.europarl.europa.eu/doceo/document/CRE-9-2022-02-15-INT-2-020-0000_IT.html,"  Chiara Gemma (NI).   – Signora Presidente, onorevoli colleghi, signora relatrice, signora Commissaria, il cancro genera sofferenza, dilania le famiglie, uccide. Il cancro è la malattia di questo secolo e l'Unione europea la deve sfidare con tutte le sue forze, così come ha fatto con il Coronavirus. Servono misure concrete, maggiori investimenti nella ricerca e basta disuguaglianze nei trattamenti terapeutici. Tutti devono avere le stesse opportunità di cura, e penso in particolare ai bambini.
Le 10 iniziative faro e le 32 azioni di supporto previste nella relazione del Parlamento europeo intervengono sulle cause, come ad esempio lo smog e l'alimentazione errata, ma dobbiamo evitare i facili slogan. Il consumo responsabile di vino è cosa ben diversa dall'abuso di alcol.
Concentriamoci sulla promozione di nuovi stili di vita, sani ed equilibrati, sulla prevenzione, sulla diagnosi precoce e sulla qualità di vita dei malati. 6 000 minorenni, 6 000 bambini, muoiono ogni anno in Europa di cancro. Oggi dedichiamo a loro questa giornata, dedichiamo a loro il nostro impegno come legislatori europei. Insieme possiamo sconfiggere questo terribile male.
"
Chiara GEMMA,2021-12-14,IT,European Year of Youth 2022 (debate),https://www.europarl.europa.eu/doceo/document/CRE-9-2021-12-14-INT-2-080-0000_IT.html,"  Chiara Gemma (NI).   – Signor Presidente, signora Commissaria, signora relatrice, onorevoli colleghi, la pandemia ha avuto un impatto devastante soprattutto su bambini e adolescenti. 
Il lockdown, la chiusura forzata delle scuole e la sospensione dei servizi educativi rivolti a giovani vulnerabili hanno moltiplicato a dismisura il loro disagio. Gli effetti saranno purtroppo riscontrabili a tutti i livelli, dal benessere psicofisico al rischio di avere seri problemi nell'apprendimento e nelle capacità relazionali.
Per queste ragioni dobbiamo adoperarci per garantire il successo del 2022, Anno europeo dei giovani, come un atto dovuto al futuro dei nostri figli. Dovremo assicurarci che, fin dal primo momento, siano loro i veri protagonisti, soprattutto nella definizione delle priorità da raggiungere. Affinché l'iniziativa risulti davvero inclusiva, non sarà sufficiente parlare per i giovani, ma dovremo parlare con i giovani.
E allora, cari giovani, non siate spettatori, ma protagonisti della storia che vivete oggi. Sporcatevi le mani, mordete la vita, non adattatevi, non rinunciate alle vostre mete, caricatevi sulle spalle chi non ce la fa. Voi non siete il futuro, siete il nostro presente.
"
Chiara GEMMA,2021-11-10,IT,The European Education Area: a shared holistic approach (debate),https://www.europarl.europa.eu/doceo/document/CRE-9-2021-11-10-INT-1-173-0000_IT.html,"  Chiara Gemma (NI).   – Signor Presidente, signora Commissaria, signora relatrice, onorevoli colleghi, lo spazio europeo dell'istruzione deve affermarsi come strumento strategico per promuovere inclusività e accessibilità per tutti. Inoltre, deve essere un'opportunità per riconoscere con chiarezza la formazione professionale, al pari di tutti gli altri percorsi di formazione.
In questi giorni mi sono confrontata con un centro di formazione di eccellenza pugliese, esempio di buona pratica, in grado di contribuire concretamente alla costruzione dello spazio, in primis rendendo la mobilità degli studenti e degli insegnanti una realtà; poi valorizzando la professione insegnante in termini di istruzione iniziale e sviluppo professionale; infine, promuovendo le competenze digitali quali parte integrante di una formazione orientata al futuro.
Questi, a mio avviso, alcuni degli interventi più funzionali a realizzare uno spazio europeo dell'istruzione che voglia essere davvero accessibile e inclusivo.
"
Chiara GEMMA,2021-10-18,IT,The situation of artists and the cultural recovery in the EU (debate),https://www.europarl.europa.eu/doceo/document/CRE-9-2021-10-18-INT-1-165-0000_IT.html,"  Chiara Gemma (NI).   – Signor Presidente, signor Commissario, onorevoli colleghi, relatrice, abbiamo bisogno più che mai di arte. Abbiamo bisogno di artisti per non cadere nello sconforto. 
Le arti sono un'occasione straordinaria di incontro e di dialogo, al di là delle differenze culturali, sociali e ideologiche, perché di fronte all'arte l'uomo si scopre simile agli altri uomini, condividendo emozioni, idee, sogni.
La pandemia ha purtroppo aggravato la situazione già critica del settore degli artisti, mettendo in ginocchio un sistema fragile che ha necessità di essere riformato al più presto. Si chiede urgentemente di realizzare uno statuto sociale degli artisti, ancora assente in molti Stati membri, in grado di tutelare la loro dignità professionale e di disciplinare adeguatamente la loro situazione contrattuale.
Non possiamo permetterci di abbandonare gli artisti. Oggi più che mai si chiede loro di dare voce, immagini, suoni alle nostre speranze e ai nostri sogni, per essere protagonisti della nostra vita e della nostra storia.
"
Chiara GEMMA,2021-10-04,IT,The protection of persons with disabilities through petitions: lessons learnt (debate),https://www.europarl.europa.eu/doceo/document/CRE-9-2021-10-04-INT-1-138-0000_IT.html,"  Chiara Gemma (NI).   – Signor Presidente, onorevoli colleghi, signora Commissaria, mi duole dire che non ci sarà una reale tutela dei diritti fondamentali per le persone con disabilità fino a quando il loro status non sarà riconosciuto reciprocamente tra gli Stati membri dell'Unione europea e fino a quando non ci sarà una rivoluzione culturale a favore della differenza. Senza questo passaggio fondamentale, tutti i nostri sforzi per garantire che i paesi applichino correttamente le disposizioni comunitarie in materia saranno vani.
Per questo motivo, la strategia europea per i diritti delle persone con disabilità 2021-2030 chiede entro la fine del 2023 la completa realizzazione della Carta europea della disabilità. Dobbiamo subito ampliare e rendere obbligatorio questo progetto pilota, insieme al contrassegno di parcheggio europeo per le persone diversamente abili. Solo così avremo a disposizione uno strumento strategico per aiutare le persone con disabilità a esercitare il loro diritto alla libera circolazione, in un'Europa senza barriere, in un'Europa senza esclusioni.
"
Chiara GEMMA,2021-09-14,IT,Natural disasters during the summer 2021 - Impacts of natural disasters in Europe due to climate change (debate),https://www.europarl.europa.eu/doceo/document/CRE-9-2021-09-14-INT-2-084-0000_IT.html,"  Chiara Gemma (NI).   – Signor Presidente, signora Commissaria, onorevoli colleghi, le inondazioni e il caldo torrido che questa estate hanno colpito l'Europa sono l'ennesima prova delle conseguenze devastanti del cambiamento climatico in atto. 
Quello che oggi sembra un fenomeno eccezionale rischia, ahimè, di diventare una realtà permanente se non invertiamo la rotta.
Solo in Italia sono divampati oltre 500 incendi, con costi enormi per le operazioni di spegnimento a cui seguiranno quelli per ricostruire flora, fauna e attività agricole, oltre alle operazioni di bonifica delle aree colpite.
Per questo motivo l'Unione europea deve mostrarsi all'altezza della sfida, utilizzando tutti gli strumenti di cui dispone per far fronte all'emergenza, rifinanziando il fondo di solidarietà e sviluppando strategie regionali di adattamento al cambiamento climatico.
È assolutamente indispensabile che queste spese straordinarie vengano scorporate dal patto di stabilità, affinché non gravino sui bilanci degli Stati membri.
"
Chiara GEMMA,2021-09-14,IT,Brexit Adjustment Reserve - Draft amending budget No 1/2021: Brexit Adjustment Reserve (debate),https://www.europarl.europa.eu/doceo/document/CRE-9-2021-09-14-INT-2-388-0000_IT.html,"  Chiara Gemma (NI).   – Signor Presidente, signora Commissaria, onorevoli colleghi, con la creazione di un fondo di riserva per attenuare le conseguenze della Brexit, l'Unione europea ha cercato di reagire velocemente e in modo solidale.
Nelle difficili negoziazioni abbiamo vigilato affinché le misure adottate si potessero rivelare sufficienti e opportune, anche inserendo nel testo finale precisi criteri di tutela ambientale.
Il nostro obiettivo, in questa fase particolarmente delicata, sarà garantire che le imprese europee possano sopportare lo shock economico, anche nel lungo periodo, monitorando costantemente la transizione e intervenendo con prontezza attraverso eventuali futuri aggiustamenti.
Infine la nostra priorità sarà continuare a sostenere le imprese che si trovano a dover affrontare le nuove modalità di esportazione verso il Regno Unito e tutti i cittadini europei che hanno deciso di rientrare nei loro paesi di origine.
"
Chiara GEMMA,2021-06-23,IT,"Common provisions on the European Regional Development Fund, the European Social Fund Plus, the Cohesion Fund, the Just Transition Fund, the European Maritime, Fisheries and Aquaculture Fund and financial rules for those and for the Asylum, Migration and Integration Fund, the Internal Security Fund and the Instrument for Financial Support for Border Management and Visa Policy 2021-2027 – European Regional Development Fund (ERDF) and Cohesion Fund 2021-2027 – Specific provisions for the European territorial cooperation goal (Interreg) supported by the European Regional Development Fund (ERDF) and external financing instruments 2021-2027 (debate)",https://www.europarl.europa.eu/doceo/document/CRE-9-2021-06-23-INT-1-113-0000_IT.html,"  Chiara Gemma (NI).   – Signora Presidente, signora Commissaria, onorevoli colleghi, alcune considerazioni. Ritengo soddisfacente il testo della raccomandazione per la seconda lettura del recante disposizioni comuni; durante i triloghi, infatti, sono state difese adeguatamente le posizioni del Parlamento, permettendo di raggiungere un compromesso equilibrato più verde e inclusivo.
Anche l'accordo raggiunto sul Fondo europeo di sviluppo regionale rende più vicino l'obiettivo di colmare il divario fra le diverse regioni europee. Mi spiace solo che non sia scomparso completamente il vincolo di macrocondizionalità economica.
Anche il programma Interreg esce rafforzato, con il rilancio della collaborazione tra regioni in settori decisivi come quello della sanità.
Unico rammarico: la diminuzione del livello dei finanziamenti parzialmente assorbiti dalla Brexit.
"
Chiara GEMMA,2021-06-10,IT,Autism and inclusive employment (debate),https://www.europarl.europa.eu/doceo/document/CRE-9-2021-06-10-INT-4-181-0000_IT.html,"  Chiara Gemma (NI).   – Signor Presidente, onorevoli colleghi, nel mio intervento di oggi voglio portare la voce di Lorenzo, Nicolò, Francesca, Giuseppe e Nico e di tutti quei ragazzi che ho avuto modo di conoscere in questi mesi, nel corso di una campagna che ho avviato in ascolto delle associazioni e delle famiglie di persone affette da disturbi dello spettro autistico. 
Insieme ci stiamo battendo soprattutto per garantire tutela e assistenza ai soggetti adulti perché, purtroppo, una volta raggiunta la maggiore età diventano invisibili e vivono in una condizione di totale isolamento. Per loro bisogna individuare un percorso da seguire, sia a livello di inserimento professionale che per quanto riguarda le terapie farmacologiche. Nell'ottica di un inserimento lavorativo chiediamo una progettualità individualizzata, che sia rispettosa delle capacità e delle inclinazioni individuali di ciascuno. Soprattutto, però, siamo convinti che serva una rivoluzione culturale, ripeto rivoluzione culturale, per educare alla differenza individuale. Ricordiamoci che l'autismo non è un mondo a parte, ma è parte di questo mondo. Diamo alle persone con autismo l'opportunità che si meritano per realizzarsi. È un nostro dovere!
"
Chiara GEMMA,2021-06-09,IT,Preparation of the G7 summit of 11-13 June and the EU-US Summit (debate),https://www.europarl.europa.eu/doceo/document/CRE-9-2021-06-09-INT-3-063-0000_IT.html,"  Chiara Gemma (NI).   – Signora Presidente, onorevoli colleghi, i due grandi temi del G7 in programma questa settimana hanno un elemento in comune. Sia sui brevetti dei vaccini che sulle tasse da far pagare alle multinazionali i grandi della Terra dovranno decidere se schierarsi dalla parte di milioni di cittadini o difendere gli interessi e i profitti di pochissimi. 
Noi siamo preoccupati. Biden propone una tassa al 21 % per le multinazionali e l'Europa risponde di no, che è meglio al 15 %, perché teme la reazione dei suoi paradisi fiscali interni. Biden propone di rimuovere la proprietà intellettuale dai brevetti dei vaccini. E l'Europa risponde di no, che è meglio fare altro, perché teme la reazione di Big Pharma. 
Noi siamo preoccupati che l'Europa possa trasformarsi nel guardiano della casa dei potenti anziché nel faro della democrazia dei diritti e della giustizia sociale nel mondo. I paesi europei siano uniti al G7 e pensino al bene comune. Il mondo vi guarda.
"
Chiara GEMMA,2021-04-28,IT,European Child Guarantee (debate),https://www.europarl.europa.eu/doceo/document/CRE-9-2021-04-28-INT-3-382-0000_IT.html,"  Chiara Gemma (NI).   – Signora Presidente, onorevoli colleghi, Dante Alighieri sosteneva che tre cose ci sono rimaste del paradiso: le stelle, i fiori e i bambini. Istituire una Garanzia europea per l'infanzia che li protegga significa sì, accedere gratuitamente ad assistenza sanitaria, alimentazione adeguata e istruzione oggi digitale, senza discriminare né i bambini con i bisogni speciali che vivono in povertà e in zone emarginate, né i minori con disabilità vittime di segregazione scolastica, ma significa anche garantire il diritto di navigare in sicurezza per rendere protetta l'esperienza online.
Ho chiesto alla Commissione europea un intervento immediato per porre fine alle sfide violente promosse sui social e causa di numerosi suicidi tra gli adolescenti. Ancora, il diritto di essere liberi da violenze attraverso la creazione di sistemi integrati di protezione e infine il diritto ad una giustizia a misura di minore, potenziando azioni giudiziarie alternative alla detenzione e alla mediazione nei casi civili. 
Non perdiamo tempo: i bambini hanno diritto non solo al paradiso.
"
Chiara GEMMA,2021-01-20,IT,Decent and affordable housing for all (debate),https://www.europarl.europa.eu/doceo/document/CRE-9-2021-01-20-INT-3-242-0000_IT.html,"  Chiara Gemma (NI).   – Signor Presidente, onorevoli colleghi, due dati: 700 000 persone dormono in strada ogni notte, come è stato richiamato dalla relatrice, che ringrazio per la sua puntuale relazione; 80 milioni non riescono a pagare il proprio alloggio. È evidente che siamo di fronte ad una emergenza: il disagio abitativo.
Eppure il pilastro europeo dei diritti sociali riconosce il diritto all'assistenza abitativa per i bisognosi, per i senza dimora, per le persone vulnerabili. La casa non è un bene commerciale, è un diritto umano. Non è un mezzo per l'accumulo di ricchezza, è un bene sociale.
È tempo allora di contrastare le discriminazioni multiple e garantire alloggi dignitosi e abbordabili per tutti, e dico per tutti. E qui va il pensiero a coloro cui è negato il diritto a una propria casa: bambini, anziani, vittime di violenza domestica, donne, rifugiati, persone con disabilità, per le quali la tutela del diritto a vivere in modo indipendente è un dovere morale.
È evidente che le diverse politiche abitative, garanzia per un reale impulso alla coesione sociale, richiedono un unico approccio, quello che pone il rispetto per la dignità di ogni persona, nessuna esclusa, al centro di ogni scelta politica.
"
Chiara GEMMA,2020-06-18,IT,European protection of cross-border and seasonal workers in the context of the COVID-19 crisis (debate),https://www.europarl.europa.eu/doceo/document/CRE-9-2020-06-18-INT-2-160-0000_IT.html,"  Chiara Gemma (NI).   – Signor Presidente, onorevoli colleghi, sappiamo bene che le misure adottate dagli Stati membri per contenere e combattere la diffusione del virus hanno provocato per i lavoratori transfrontalieri e stagionali pesantissime conseguenze negli Stati presso cui erano impiegati. Penso all'essersi trovati immediatamente e improvvisamente senza reddito, alloggio, trasporti, assistenza sanitaria.
Un pensiero particolare mi piace rivolgerlo ai lavoratori stagionali nel settore agricolo, spesso vittime di caporalato. Una piaga, purtroppo, assai diffusa nelle regioni del mio Sud Italia. Questa risoluzione rappresenta una risposta chiara e condivisibile, considerate le gravi problematiche subite da queste categorie di lavoratori. 
Auspico, allora, che la Commissione e gli Stati garantiscano piena tutela dei diritti, sanzionando qualsiasi discriminazione rivolta ai lavoratori, e che in sede di Consiglio vengano garantite risorse necessarie per rilanciare l'occupazione e protezione di sostegno nei confronti di lavoratori ed imprese penalizzate.
"
Chiara GEMMA,2019-12-17,IT,EU disability strategy post 2020 (debate),https://www.europarl.europa.eu/doceo/document/CRE-9-2019-12-17-INT-2-291-0000_IT.html,"  Chiara Gemma (NI).   – Signor Presidente, onorevoli colleghi, come ha ricordato la commissaria Dalli, la strategia sulla disabilità sta per concludersi in un contesto in cui ci sono ancora oltre 100 milioni di cittadini disabili che quotidianamente sperimentano barriere che ostacolano la loro vita indipendente.
Per la prossima strategia dobbiamo pretendere obiettivi molto più ambiziosi. Quali sono allora le azioni concrete sul principio numero 17 del pilastro europeo dei diritti sociali dedicato all'inclusione delle persone con disabilità che si intendono intraprendere? Bisogna adottare senza indugi un regolamento rigoroso per la gestione del Fondo sociale europeo Plus, migliorando radicalmente le condizioni dei cittadini disabili anche nel mondo del lavoro. 
Ricordo che Eurostat fotografa una realtà in cui solo il 50 % degli uomini e il 45 % delle donne ha un'occupazione. Nel quadro disegnato dalla garanzia europea per l'infanzia dobbiamo rilanciare le priorità dei bambini disabili, garantendo pari opportunità di accesso all'istruzione tradizionale con un sostegno adeguato alle loro esigenze. Un intervento che deve andare ben oltre i confini europei, come ho ricordato a Panama durante i lavori della delegazione EuroLat, dove ho richiesto una discussione sul tema dell'educazione inclusiva. 
Infine, voglio sottolineare l'importanza di portare a completa realizzazione il progetto della Carta europea della disabilità, sul quale mi sto battendo in prima persona, uno strumento che deve essere adottato da tutti gli Stati membri e che potrà garantire i servizi sociali anche quando ci si trasferisce in un altro paese. ...
(Il Presidente ritira la parola all'oratrice)
"
Chiara GEMMA,2019-10-10,IT,Employment and social policies of the euro area (debate),https://www.europarl.europa.eu/doceo/document/CRE-9-2019-10-10-INT-2-069-0000_IT.html,"  Chiara Gemma (NI).   – Signora Presidente, onorevoli colleghi, l'adozione di politiche di sostegno al reddito da parte di molti paesi, come l'Italia, sta già incidendo con concretezza a favore delle fasce più deboli della popolazione, ma i livelli di povertà e l'acuirsi della disuguaglianza economica permangono inaccettabili.
Le politiche di austerity hanno colpito soprattutto chi è già in difficoltà e tra questi mi piace rivolgere un'attenzione particolare alle persone con disabilità. Il Comitato delle Nazioni Unite per i diritti delle persone con disabilità ha preso atto con profonda preoccupazione della ricaduta negativa che i vincoli di austerità hanno sugli standard di vita dignitosi, sottolineando l'urgenza di interrompere tali misure restrittive per garantire loro una maggiore qualità di vita. Il mio impegno sarà costante e andrà nella direzione di un piano di protezione sociale, che garantisca pienamente un livello di vita decorosa e soprattutto rispetti il loro diritto alla differenza e non all'uguaglianza.
"
