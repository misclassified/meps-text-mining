MP,Date,Language,Title,Url,Content
Paolo DE CASTRO,2023-11-21,IT,Sustainable use of plant protection products (debate),https://www.europarl.europa.eu/doceo/document/CRE-9-2023-11-21-INT-2-051-0000_IT.html,"  Paolo De Castro (S&D).   – Signora Presidente, onorevoli colleghi, senza una partecipazione convinta dei nostri agricoltori, qualsiasi prospettiva di mitigazione dei cambiamenti climatici diventa irrealizzabile. Per questo il lavoro della commissione Agricoltura e della nostra relatrice, Clara Aguilera, che ringrazio, si è concentrato per trovare l'equilibrio più ambizioso tra gli imprescindibili obiettivi di sostenibilità che ci siamo posti come Unione europea e la necessità, altrettanto imprescindibile, che i nostri agricoltori siano accompagnati in questa transizione. 
Un lavoro che è riuscito a superare posizioni ideologiche, raggiungendo risultati pragmatici che rendono realistico l'obiettivo di riduzione del 50% dei fitofarmaci, ma solo se questo percorso verrà accompagnato da un importante sforzo di innovazione, con alternative concrete per contrastare le fitopatie, a partire dalle nuove biotecnologie sostenibili. 
Colleghi, il voto di domani ci pone davanti a una scelta: lasciamo da parte le forzature politiche e le polarizzazioni per raggiungere un testo finale davvero a supporto della sostenibilità ambientale, sociale ed economica del settore agricolo e delle nostre aree rurali. 
"
Paolo DE CASTRO,2023-09-13,IT,Reviewing the protection status of wolves and other large carnivores in the EU (topical debate),https://www.europarl.europa.eu/doceo/document/CRE-9-2023-09-13-INT-3-190-0000_IT.html,"  Paolo De Castro (S&D).   – Signora Presidente, Commissaria, onorevoli colleghi, poche ore fa, in quest'Aula, la Presidente von der Leyen ha sottolineato come la natura e l'agricoltura debbano andare di pari passo. 
La situazione dei lupi e dei grandi carnivori rappresenta un tema centrale per questo equilibrio, che tocca da vicino gli allevatori, alle prese con centinaia di attacchi ai propri animali, soprattutto quelli delle aree remote e di montagna. 
La Presidente ha ragione: agricoltura e natura devono tornare ad andare di pari passo, ma la relazione tra uomo e ecosistemi evolve nel tempo e gli equilibri vanno governati attentamente, secondo le esigenze dei diversi territori. Per questo, cara Commissaria, la ringraziamo dell'annuncio di una revisione dello status di protezione del lupo. 
Ora però devono seguire azioni concrete, non ideologiche, per garantire la flessibilità necessaria a far fronte a una sovrappopolazione che sta mettendo a repentaglio non solo gli equilibri ecosistemici, ma anche decenni di impegno da parte dell'Unione per la tutela della salute e del benessere degli animali da allevamento. 
"
Paolo DE CASTRO,2023-09-12,IT,Ukrainian grain exports after Russia’s exit from the Black Sea Grain Initiative (debate),https://www.europarl.europa.eu/doceo/document/CRE-9-2023-09-12-INT-2-422-0000_IT.html,"  Paolo De Castro (S&D).   – Signor Presidente, caro Commissario, onorevoli colleghi, con l'uscita dall'iniziativa del Mar Nero, la Russia vuole ridisegnare la geografia politica globale, approfittando della forza del proprio settore agricolo e del non rispetto di alcuna regola di mercato. 
Il già elevato numero di paesi dipendenti dalle esportazioni cerealicole russe rischia infatti di espandersi a macchia d'olio, generando aree di influenza dagli effetti geopolitici preoccupanti. Servono quindi tutti gli strumenti possibili affinché i cereali ucraini continuino ad arrivare in Africa e non siano oggetto di meccanismi speculativi che negli ultimi mesi hanno portato a un crollo dei prezzi dei paesi europei, nonostante costi e standard di produzione sempre più elevati per i nostri agricoltori. 
Per questo, nell'attesa che gli sforzi diplomatici portino alla riattivazione dell'accordo del Mar Nero, dobbiamo mettere in campo infrastrutture adeguate al transito dei prodotti ucraini, senza lasciare che il supporto a Kyiv impatti in modo sproporzionato su alcuni settori europei come quello agroalimentare. 
"
Paolo DE CASTRO,2023-07-10,IT,Industrial Emissions Directive - Industrial Emissions Portal - Deployment of alternative fuels infrastructure - Sustainable maritime fuels (FuelEU Maritime Initiative) - Energy efficiency (recast) (joint debate - Fit for 55 and Industrial Emissions),https://www.europarl.europa.eu/doceo/document/CRE-9-2023-07-10-INT-1-084-0000_IT.html,"  Paolo De Castro (S&D).   – Signora Presidente, signor Commissario, onorevoli colleghi, oggi si apre una plenaria decisiva per le ambizioni che l'Unione si è posta con il green deal.
È quindi necessaria un'ampia condivisione politica della strategia che intendiamo seguire, piuttosto che spaccature all'interno del Parlamento che non ci consentiranno di avanzare in modo equilibrato.
In questo senso, per raggiungere efficacemente gli obiettivi di riduzione dell'inquinamento previsti dalla direttiva sulle emissioni industriali, occorre un approccio che contempli non solo i tre livelli di sostenibilità, ma anche le specificità di ciascun settore, a partire da quello dell'allevamento.
Il principio ""one size fits all"" ha infatti ampiamente dimostrato i suoi limiti e, come commissione AGRI, riteniamo quindi sia un errore paragonare le stalle europee alle ciminiere, assoggettando ai vincoli della direttiva anche gli allevamenti bovini.
Un errore scientifico e pratico che rischia di mettere a repentaglio decenni di avanzamento, capaci di farci raggiungere i più alti standard produttivi e di benessere animale al mondo.
Siamo pronti a lavorare insieme, caro Commissario, per sviluppare politiche altrettanto ambiziose ma che rispettino le peculiarità di differenti filiere produttive, a partire da quella bovina.
"
Paolo DE CASTRO,2023-06-15,IT,The water crisis in Europe (debate),https://www.europarl.europa.eu/doceo/document/CRE-9-2023-06-15-INT-4-066-0000_IT.html,"  Paolo De Castro (S&D).   – Signora Presidente, onorevoli colleghi, signora Commissaria, dopo un inverno siccitoso, le violente precipitazioni delle scorse settimane hanno causato vittime e sommerso centri abitati e decine di migliaia di ettari coltivati, mettendo in ginocchio imprese e aziende agricole in molte regioni europee. 
In Emilia-Romagna in solo due settimane sono caduti oltre quattro miliardi di metri cubi d'acqua, il triplo del fabbisogno annuo dell'intera regione. Risulta evidente come la frequenza delle precipitazioni stia progressivamente diminuendo, aumentando la concentrazione in periodi brevissimi. 
Per far fronte a questa situazione l'Unione europea deve mettere in campo azioni di prevenzione, inclusi investimenti per lo sviluppo rurale finanziabili con i fondi di Next GenerationEU, a partire da uno straordinario piano per la realizzazione di piccoli invasi a livello aziendale, in grado di garantire un'adeguata indipendenza idrica ai nostri agricoltori, oltre alla possibilità di utilizzare questi bacini come casse di espansione nel caso di eventi calamitosi. 
Anche questa volta i nostri cittadini si stanno dimostrando pronti a rialzarsi nonostante le enormi difficoltà. Tocca a noi non farci trovare impreparati di fronte alla futura crisi idrica. 
"
Paolo DE CASTRO,2023-06-13,IT,Ensuring food security and the long-term resilience of EU agriculture (debate),https://www.europarl.europa.eu/doceo/document/CRE-9-2023-06-13-INT-2-450-0000_IT.html,"  Paolo De Castro (S&D).   – Signora Presidente, onorevoli colleghi, signor Commissario, per troppo tempo l'Europa ha ritenuto la pace, così come la sicurezza alimentare, qualcosa di acquisito. L'attacco russo nei confronti del popolo ucraino ha fatto saltare questa convinzione, con ripercussioni profonde dal punto di vista umanitario, politico, sociale ed economico. 
Perciò è importante questa relazione. Una relazione positiva che noi sosterremo e ringrazio la relatrice Camilla Laureti per il lavoro che hanno svolto. Ma la rinnovata attenzione sulla sicurezza alimentare deve creare le condizioni per raggiungere una maggiore autonomia strategica dell'Unione, anche sui mercati agroalimentari, e per questo chiediamo alla Commissione di non limitarsi a continue iniziative legislative volte a imporre maggiori obblighi e maggiori restrizioni produttive. 
Al contrario, caro Commissario, i nostri agricoltori hanno bisogno di un piano, un piano fatto di alternative concrete, a partire dalle biotecnologie sostenibili, che li accompagni verso una vera intensificazione sostenibile, un sistema agroalimentare, e produrre di più e meglio. 
"
Paolo DE CASTRO,2023-06-01,IT,"Geographical Indications for wine, spirit drinks and agricultural products (A9-0173/2023 - Paolo De Castro)  (vote)",https://www.europarl.europa.eu/doceo/document/CRE-9-2023-06-01-INT-2-098-0000_IT.html,"  Paolo De Castro,  Rapporteur. – Signora Presidente, innanzitutto chiedo il ritorno in Commissione in base all'articolo 59/4 per avviare subito i negoziati interistituzionali e approfitto davvero per ringraziare tutti i colleghi. 
Un testo che ha avuto una così larga maggioranza, all'unanimità, approvato in commissione Agricoltura. Grazie davvero a tutti i colleghi. 
"
Paolo DE CASTRO,2023-05-31,IT,"Social and economic costs of climate change in light of the floods in Emilia Romagna, Marche and Toscana and the urgent need for European solidarity (debate)",https://www.europarl.europa.eu/doceo/document/CRE-9-2023-05-31-INT-1-211-0000_IT.html,"  Paolo De Castro (S&D).   – Signora Presidente, signor Commissario, onorevoli colleghi, le alluvioni delle scorse settimane, che hanno causato quindici vittime e sommerso, solo in Emilia-Romagna, decine di migliaia di ettari, mettendo in ginocchio il 50 per cento delle aziende agricole della regione, sono solo l'ultima delle sempre più frequenti catastrofi climatiche che affliggono le nostre aree rurali e tutti i nostri cittadini.
In questa situazione l'Unione europea non può rimanere in attesa. Oltre all'attivazione immediata del Fondo di solidarietà europeo, occorre mettere in campo, caro Commissario, tutte le azioni che contribuiscono al ripristino del potenziale produttivo agricolo e zootecnico danneggiato, accompagnate da opportune risorse. In questo senso, va garantita quella flessibilità alla regione Emilia-Romagna, che deve modificare il proprio piano di sviluppo rurale, con misure straordinarie da finanziare tramite l'utilizzo della riserva di crisi della PAC, come Lei ha detto.
Servono dunque decisioni urgenti e ambiziose per dare risposte concrete agli oltre 40 000 operatori impegnati nella filiera agroalimentare emiliano-romagnola, pronti a rialzarsi ancora una volta, nonostante le enormi difficoltà che stanno affrontando.
"
Paolo DE CASTRO,2023-05-31,IT,"Geographical Indications for wine, spirit drinks and agricultural products (debate)",https://www.europarl.europa.eu/doceo/document/CRE-9-2023-05-31-INT-1-220-0000_IT.html,"  Paolo De Castro,  Relatore. – Signora Presidente, Commissario, onorevoli colleghi, dopo oltre un anno di lavoro, ci accingiamo a esprimere la posizione del Parlamento sulla proposta di regolamento sulle indicazioni geografiche. 
Una proposta, caro Commissario, che rappresenta uno dei pochi, se non l'unico atto legislativo discusso in questa legislatura a supporto di un settore agricolo e agroalimentare più competitivo, integrato e in grado di creare valore aggiunto a beneficio delle nostre aree rurali. 
Voglio quindi ringraziare, innanzitutto, tutti i relatori ombra, i relatori dei pareri della commissione JURI e della commissione INTA e tutto il team negoziale del Parlamento per il lavoro svolto in questi mesi, che ha portato all'approvazione unanime del testo in commissione agricoltura. 
Un risultato inatteso che dimostra come, quando si condividano obiettivi sostanziali, lasciando da parte istanze più superficiali e di parte, è possibile raggiungere compromessi ambiziosi, nel solo interesse dei nostri agricoltori e dei nostri produttori. 
Venendo al testo, il nostro intento non è quello di rivoluzionare, ma di far evolvere un sistema senza eguali nel mondo, capace di generare valore senza bisogno di investire alcun fondo pubblico. Alcune modifiche sono quindi necessarie, già a partire dagli obiettivi di questa riforma, che dovranno garantire un reddito adeguato ai produttori di qualità, contribuendo al raggiungimento degli obiettivi dello sviluppo rurale. 
Il lavoro del Parlamento si è poi incardinato su quattro pilastri: il rafforzamento del ruolo dei consorzi, la maggiore protezione, la semplificazione e il chiarimento del ruolo dell'EUIPO, la sostenibilità e la trasparenza. 
In merito al primo punto, i consorzi, Commissario, rappresentano il motore dello sviluppo delle indicazioni geografiche e devono rimanere in mano solo ai produttori, con maggiori e migliori responsabilità, tra cui la lotta alle pratiche svalorizzanti e la promozione del ""turismo a indicazione geografica"", che riteniamo possa rivelarsi un vero volano per lo sviluppo dei nostri territori. 
Passando all'obiettivo della protezione più efficace, chiediamo più coraggio riguardo alla protezione online, che potrà e dovrà, a nostro avviso, diventare ex-officio, e la protezione quando le indicazioni geografiche vengono utilizzate come ingredienti, rendendo obbligatoria l'autorizzazione da parte del consorzio. 
Vogliamo poi eliminare tutte quelle falle del sistema che consentono a Stati membri o produttori di sfruttare indebitamente la reputazione delle indicazioni geografiche tramite norme tecniche nazionali o addirittura strumenti unionali, quali le menzioni tradizionali. 
Per semplificare davvero il sistema di registrazione, abbiamo definito tempi certi per l'esame delle richieste e delle modifiche dei disciplinari di produzione da parte della Commissione. Allo stesso tempo chiediamo di ridurre ai soli casi strettamente necessari il doppio scrutinio – nazionale prima e della Commissione poi – che ad oggi rallenta significativamente ogni procedura di modifica. 
Verranno quindi ridotti i dossier da analizzare a livello europeo, ed è per questo che si rende necessario un maggiore coinvolgimento, in particolare nella fase di scrutinio dei disciplinari, dell'Ufficio europeo della proprietà intellettuale. 
EUIPO, invece, potrà dare un importante supporto consultivo su questioni tecniche, amministrative e contribuire alla tutela e alla promozione delle indicazioni geografiche, tramite lo sviluppo di un registro europeo.
Venendo al necessario obiettivo della sostenibilità, la natura stessa delle IG, la loro tradizione secolare, confermano come questi prodotti siano sostenibili di per sé. Ma per poter meglio comunicare ai consumatori l'impegno dei nostri produttori, chiediamo ai consorzi di elaborare un rapporto di sostenibilità che spieghi ciò che svolgono in termini di sostenibilità ambientale, economica e sociale e di rispetto del benessere animale. 
Strettamente collegato al tema della sostenibilità è quello della trasparenza. Trasparenza verso il consumatore: per questo, chiediamo di indicare sull'etichetta di qualsiasi prodotto IG, il nome del produttore, e per prodotti IGP chiediamo che venga indicata l'origine della materia prima quando questa non è del paese membro dove è registrata. 
Presidente, Commissario, onorevoli colleghi, non abbiamo più tempo da perdere perché i nostri agricoltori possano beneficiare al più presto delle opportunità derivanti da questo regolamento. Per questo, chiedo a tutti un mandato forte in vista dell'avvio dei triloghi che inizieremo già la prossima settimana con la Presidenza svedese. 
"
Paolo DE CASTRO,2023-05-31,IT,"Geographical Indications for wine, spirit drinks and agricultural products (debate)",https://www.europarl.europa.eu/doceo/document/CRE-9-2023-05-31-INT-1-246-0000_IT.html,"  Paolo De Castro,  Relatore. – Signora Presidente grazie, grazie Commissario e un grazie sentito a tutti i colleghi e alle parole che hanno voluto usare per ringraziare il team negoziale. Un lavoro di squadra davvero importante di cui sono orgoglioso, e chissà che domani non avremo qualche minuto di soddisfazione vedendo tutto l'emiciclo sostenere questa importante relazione che ha visto la partecipazione di tutti. 
Non si tratta solo di curiosità gastronomiche. Vorrei concludere questo dibattito ricordando che stiamo parlando di un pezzo molto rilevante dell'agroalimentare europeo. Ormai abbiamo superato gli 80 miliardi di euro. Un pezzo di storia, di origine, di tradizione, di cultura europea. Dobbiamo essere orgogliosi perché è stata l'Europa che ha costruito questo strumento delle indicazioni geografiche. Lo ha fatto nel 1992, creando questo legame tra prodotto e territorio. 
Un'idea straordinaria che continua a crescere. Grazie di nuovo a tutti. Votiamo tutti a favore. È importante avere una forza dal Parlamento europeo per poter negoziare con la Commissione e con il Consiglio. 
"
Paolo DE CASTRO,2023-05-10,IT,The role of farmers as enablers of the green transition and a resilient agricultural sector (continuation of debate),https://www.europarl.europa.eu/doceo/document/CRE-9-2023-05-10-INT-3-058-0000_IT.html,"  Paolo De Castro (S&D).   – Signor Presidente, signora Commissaria McGuinness, onorevoli colleghi, le piogge della scorsa settimana hanno sommerso migliaia di ettari di frutteti e campi coltivati in Emilia Romagna.
È solo l'ultima delle sempre più frequenti catastrofi climatiche che affliggono le nostre aree rurali e tutti i nostri cittadini. Per affrontare la sfida dell'adattamento e della mitigazione dei cambiamenti climatici serve quindi una partecipazione convinta e coordinata dei nostri agricoltori.
Ma le nostre proposte negli ultimi mesi, le proposte della Commissione, sembrano a volte ignorare questa necessità, limitandosi a imporre maggiori obblighi e limitazioni produttive senza offrire alternative, a partire dalle biotecnologie sostenibili o da supporti adeguati.
Al contrario gli Stati Uniti, con l'Inflation Reduction Act, hanno destinato 20 miliardi di dollari al settore agricolo proprio per sostenere la transizione ecologica dei loro agricoltori.
Ebbene di fronte a tali cifre e alla totale assenza di contromisure da parte dell'Unione, come possiamo continuare a chiedere maggiori impegni ai nostri agricoltori con il rischio di perdite di competitività e di produttività che evidentemente impatterebbero anche sui consumatori?
"
Paolo DE CASTRO,2023-05-10,IT,Ukrainian cereals on the European market (debate),https://www.europarl.europa.eu/doceo/document/CRE-9-2023-05-10-INT-3-275-0000_IT.html,"  Paolo De Castro (S&D).   – Signora Presidente, signor Commissario Wojciechowski, onorevoli colleghi, il supporto e la solidarietà dell'Unione al popolo ucraino non può essere messa in discussione, soprattutto di fronte a una chiara strategia russa che mira a dividerci incoraggiando iniziative unilaterali e non conformi al diritto dell'Unione, come quelle prese da alcuni Stati membri nelle scorse settimane.
Tuttavia la Commissione non può lasciare che gli effetti delle misure a supporto dell'economia ucraina impattino in modo sproporzionato solo su alcuni settori, come quello agroalimentare, senza mettere in campo una strategia adeguata contro i fenomeni distorsivi che hanno portato a un crollo dei prezzi dei cereali, nonostante i costi di produzione sempre più elevati per i nostri agricoltori.
La mobilitazione della riserva di crisi per la seconda volta nel giro di pochi mesi dimostra come l'attuale budget della PAC non sia sufficiente a far fronte a situazioni geopolitiche emergenziali, aggravate da fenomeni speculativi all'interno dell'Unione.
Serve quindi uno sforzo maggiore anche sul fronte interno, signor Commissario, per continuare a essere davvero al fianco dell'Ucraina e, come sottolineato proprio ieri dal cancelliere Scholz, prepararne adeguatamente l'ingresso nell'Unione.
"
Paolo DE CASTRO,2023-03-16,IT,"European Citizens’ Initiative ""Save bees and farmers! Towards a bee-friendly agriculture for a healthy environment"" (debate)",https://www.europarl.europa.eu/doceo/document/CRE-9-2023-03-16-INT-4-065-0000_IT.html,"  Paolo De Castro (S&D).   – Signor Presidente, cara Commissaria, onorevoli colleghi, il dibattito di oggi rappresenta un successo del nostro funzionamento democratico ed è una prova di come ogni cittadino abbia il diritto di partecipare alla vita dell'Unione. 
Lo stato di salute degli impollinatori è uno dei campanelli d'allarme più urgenti di fronte a cui l'Unione deve dimostrarsi in prima linea: le api sono il primo alleato degli agricoltori e gli agricoltori europei riconoscono questo ruolo fondamentale. 
Negli ultimi decenni, infatti, abbiamo assistito a un calo dell'utilizzo dei fitofarmaci, che ha portato in alcuni paesi addirittura a dimezzarne l'uso, come l'Italia. Non solo: ma grazie alla dimensione ambientale della PAC, oggi nell'Unione oltre il 10% della superficie arabile è dedicata alla protezione della biodiversità. Ma possiamo e dobbiamo fare di più. 
Ed è per questo, cara Commissaria, che dobbiamo mettere a disposizione degli agricoltori europei tutte quelle soluzioni tecnologiche e innovative, a partire dalle biotecnologie sostenibili, alternative all'uso dei prodotti chimici nocivi per gli impollinatori. Sono delle scelte ambiziose ma solo così potremo salvaguardare oltre i 3/4 del cibo che arriva sulle nostre tavole e che, senza le api, non esisterebbe. 
"
Paolo DE CASTRO,2023-02-16,IT,Availability of fertilisers in the EU (debate),https://www.europarl.europa.eu/doceo/document/CRE-9-2023-02-16-INT-4-064-0000_IT.html,"  Paolo De Castro (S&D).   – Signor Presidente, onorevoli colleghi, signor Commissario, proprio ieri quest'Aula ha adottato la nostra posizione sul Chips Act, con l'obiettivo di affermare l'Europa come attore chiave nell'arena globale dei semiconduttori, strategici nella transizione digitale e verde. Questa è l'Europa che vogliamo, che vogliamo per i nostri cittadini, capace di identificare le proprie carenze e risolverle, al fine di raggiungere una vera autonomia strategica.
Al contrario, per i fertilizzanti siamo ancora fermi a una comunicazione da parte della Commissione, che sembra ignorare come il 50 % del nostro cibo, e di conseguenza la sicurezza alimentare dei cittadini europei, si basi sull'utilizzo di fertilizzanti di qualità.
Per questo voglio ringraziare il nostro presidente Lins e tutti i relatori, quelli che hanno lavorato al testo che ci apprestiamo a votare, chiedendo una risposta ambiziosa e concreta, per bloccare la corsa dei prezzi dei concimi e garantirne una disponibilità adeguata al fabbisogno delle nostre aziende agricole.
Risposte che l'Unione può mettere in campo subito, rapidamente, quali l'investimento su tutte le alternative disponibili in grado di garantire la competitività e la capacità produttiva agroalimentare europea, eliminando quei vincoli, come per esempio la soglia dei 170 chilogrammi di azoto per ettaro, che ancora oggi limitano l'utilizzo di fertilizzanti organici, e lo sviluppo di veri sistemi di economia circolare basati, sullo sfruttamento del digestato.
Di fronte a questa emergenza che colpisce in modo diseguale paesi, imprese e famiglie europee serve una risposta europea, capace di supportare il nostro sistema produttivo e accompagnarlo verso una sempre maggiore sostenibilità e indipendenza nelle produzioni più critiche.
"
Paolo DE CASTRO,2023-01-17,IT,Question Time (Commission) - Food price inflation in Europe,https://www.europarl.europa.eu/doceo/document/CRE-9-2023-01-17-INT-2-243-0000_IT.html,"  Paolo De Castro (S&D).   – Signor Presidente, onorevoli colleghi, signor Commissario, Lei sa bene quanto l'aumento dei prezzi dei generi alimentari stia mettendo in difficoltà migliaia di famiglie europee e sappiamo bene anche lo sforzo che Lei sta facendo per cercare di venire incontro a questa situazione complicata. 
Allora Le voglio fornire uno spunto per questa battaglia che dobbiamo fare tutti, perché l'inflazione significa problemi per i consumatori, ma significa problemi anche per la filiera agroalimentare. 
Ebbene, Lei sa che, non molto tempo fa, nell'agosto scorso, l'amministrazione Biden ha approvato l'Inflation Reduction Act, un importante strumento di intervento dell'amministrazione americana che ha messo in campo miliardi e miliardi di dollari, in particolare le misure che riguardano il settore agricolo alimentare negli Stati Uniti e un pacchetto da 20 miliardi di dollari solo per il settore agricolo, con investimenti sulla sostenibilità della produzione. 
Allora la mia domanda è: perché di fronte a queste difficoltà, all'invasione russa dell'Ucraina, perché l'Europa non risponde come hanno fatto gli Stati Uniti?
"
Paolo DE CASTRO,2022-12-12,IT,A long-term vision for the EU's rural areas (debate),https://www.europarl.europa.eu/doceo/document/CRE-9-2022-12-12-INT-1-140-0000_IT.html,"  Paolo De Castro (S&D).   – Signora Presidente, signor Commissario, onorevoli colleghi, le nostre aree rurali sono custodi di tradizioni, sono custodi di cultura e capacità e rappresentano uno dei nuclei fondanti della società europea.
Per questo, come ha ben sottolineato la relatrice Carvalhais, che voglio ringraziare per l'ottimo lavoro svolto, accogliamo con favore gli impegni assunti dalla Commissione nella visione a lungo termine delle aree rurali.
Tuttavia, perché questi impegni si traducano in azioni concrete, serve un cambio di passo nelle politiche dell'Unione per lo sviluppo dei territori interni, accompagnato da un maggior supporto per un'agricoltura sempre più sostenibile sul piano sociale, ambientale ed economico.
In questo senso stiamo lavorando per potenziare tutti gli strumenti, quali le indicazioni geografiche, fondamentali per lo sviluppo e la tenuta sociale del nostro territorio rurale.
Al contempo ci opporremo a quelle misure, come la direttiva sulle emissioni, che mettono a repentaglio la zootecnia, nonostante questa coinvolga pascoli di elevato valore ambientale e razze a rischio di estinzione, garantendo reddito e vitalità proprio nelle zone remote e montuose.
Serve, caro Commissario, un maggior coordinamento tra politiche di coesione, politica agricola comune, NextGenerationEU e tutti gli strumenti necessari a trasformare la strategia per le nostre aree rurali in un successo per lo sviluppo rurale, con territori più prosperi, resilienti e integrati.
"
Paolo DE CASTRO,2022-10-06,IT,The urgent need for an EU strategy on fertilisers to ensure food security in Europe (debate),https://www.europarl.europa.eu/doceo/document/CRE-9-2022-10-06-INT-4-035-0000_IT.html,"  Paolo De Castro (S&D).   – Signor Presidente, onorevoli colleghi, Commissario, l'escalation dei prezzi delle materie prime e dei costi energetici, a cui assistiamo ormai da mesi, sta generando conseguenze irreversibili di cui i nostri agricoltori rischiano, ancora una volta, di essere le prime vittime. Di fronte a questa emergenza, l'Unione deve mettere in campo al più presto una risposta ambiziosa e concreta per bloccare la corsa dei prezzi dei fertilizzanti e garantire una disponibilità adeguata al fabbisogno delle nostre aziende agricole. 
Il 50 % del nostro cibo, infatti, si basa sull'utilizzo di fertilizzanti di qualità che negli ultimi decenni hanno avuto un ruolo fondamentale nella rivoluzione verde del nostro sistema agricolo, aumentando le rese e garantendo sempre maggiore sicurezza alimentare a livello globale. 
Ora, caro Commissario, non possiamo permetterci passi indietro. La situazione dell'industria dei fertilizzanti, spesso costretta a interrompere le proprie linee produttive a causa degli aumenti insostenibili dei prezzi, ci obbliga a decisioni non più rinviabili. A partire, per esempio, dal tetto europeo al prezzo del gas, come chiesto ieri dalla quasi totalità di questo Parlamento, che avrebbe risvolti immediati su settori fondamentali come questo. 
Al contempo, per garantire la competitività e la capacità produttiva agroalimentare dell'Unione, dobbiamo investire su tutte le alternative disponibili ed eliminare quei vincoli, come la soglia dei 170 kg di azoto per ettaro all'anno, che ancora oggi limitano l'utilizzo di fertilizzanti organici e lo sviluppo di veri sistemi di economia circolare basati sullo sfruttamento del digestato. 
Di fronte a questa emergenza, che colpisce in modo diseguale i paesi, le imprese e le famiglie europei, serve dunque una risposta europea, capace di supportare il nostro sistema produttivo e accompagnarlo verso una sempre maggiore sostenibilità e indipendenza delle produzioni più critiche, dal gas all'ammoniaca, necessari per la produzione di fertilizzanti, fino alle materie prime agricole che garantiscono la nostra sicurezza alimentare. 
"
Paolo DE CASTRO,2022-09-13,IT,"Consequences of drought, fire, and other extreme weather phenomena: increasing EU's efforts to fight climate change (debate)",https://www.europarl.europa.eu/doceo/document/CRE-9-2022-09-13-INT-2-043-0000_IT.html,"  Paolo De Castro (S&D).   – Signor Presidente, signor Commissario, onorevoli colleghi, dopo le conseguenze delle misure di contrasto al COVID, devastanti per alcuni settori, e l'impennata dei prezzi delle materie prime conseguenti all'invasione russa, le condizioni meteorologiche e la siccità straordinaria degli ultimi mesi hanno messo in ginocchio l'intero comparto agroalimentare, soprattutto nelle regioni mediterranee.
È il momento di risposte forti perché i nostri agricoltori continuino a garantire la sicurezza alimentare dei cittadini europei. Per questo apprezziamo le deroghe ai requisiti della PAC volte a incrementare il nostro potenziale produttivo, ma non capiamo come questa scelta della Commissione possa conciliarsi con misure autolesionistiche come la proposta di un regolamento sui fitofarmaci che, senza offrire alternative concrete all'uso della chimica, porterebbe a perdite fino a un quinto delle nostre produzioni.
L'Unione deve mettere a disposizione dei nostri agricoltori tutti gli strumenti necessari per continuare a produrre cibo sufficiente, sostenibile e di qualità e non fissare obiettivi irrealizzabili se non a spese di produttori e consumatori. 
"
Paolo DE CASTRO,2022-06-06,IT,Question Time (Commission) Reducing the use of pesticides and strengthening consumer protection,https://www.europarl.europa.eu/doceo/document/CRE-9-2022-06-06-INT-1-213-0000_IT.html,"  Paolo De Castro (S&D).   – Signora Presidente, onorevoli colleghi, signora Commissaria, l'invasione russa dell'Ucraina ci ha fatto render conto di come, per troppo tempo, abbiamo dato per scontata la sicurezza alimentare. Purtroppo non è così.
Putin ha creato una crisi, sta creando una crisi, con l'accesso al cibo nel bacino del Mediterraneo, minando l'equilibrio geopolitico e creando le condizioni per una ripresa delle ondate migratorie che l'Unione ha già faticosamente affrontato durante le primavere arabe. Un contesto estremamente delicato che, tuttavia, le prime bozze di nuova normativa sui fitofarmaci sembrano del tutto ignorare, Commissaria.
In tali bozze la Commissione stessa stima impatti significativi sulla produzione europea, conseguenti sia all'aumento dei prezzi per i nostri consumatori, sia all'aumento delle importazioni da parte di paesi terzi. Tutto ciò non garantirà alcun rispetto dei nostri standard di sostenibilità e il tutto senza offrire ai nostri agricoltori alcuna alternativa valida all'utilizzo della chimica.
Come hanno detto tanti altri colleghi, Commissaria, non ritiene che sia arrivato il momento di rompere gli indugi e di mettere sul tavolo la nuova normativa sulle biotecnologie sostenibili? Così si potrà finalmente ridurre la chimica.
"
Paolo DE CASTRO,2022-06-06,IT,Question Time (Commission) Reducing the use of pesticides and strengthening consumer protection,https://www.europarl.europa.eu/doceo/document/CRE-9-2022-06-06-INT-1-215-0000_IT.html,"  Paolo De Castro (S&D).   – Grazie per la sua risposta, Commissaria, ma la mia domanda è la seguente: non ritiene che ci sia un controsenso se la Commissione, da una parte, vuole aumentare la produzione agricola europea – e infatti abbiamo sospeso temporaneamente l'ecological focus area, ovvero la messa a riposo obbligatoria del 5 % della superficie arabile – ma poi, dall'altra parte, presenta una proposta che vorrà ridurre la produzione europea? Credo che ci sia qualche incongruenza che va superata.
"
Paolo DE CASTRO,2022-06-06,IT,Question Time (Commission) Reducing the use of pesticides and strengthening consumer protection,https://www.europarl.europa.eu/doceo/document/CRE-9-2022-06-06-INT-1-217-0000_IT.html,"  Paolo De Castro (S&D).   – Signora Commissaria, adesso mi sente? Molto brevemente le domando come mai la Commissione, da una parte, ha interrotto temporaneamente l'ecological focus area, cioè di fatto l'obbligo di messa a riposo del 5 % della superficie arabile per aumentare la produzione europea e, dall'altra parte, con questo provvedimento che si annuncia sui fitofarmaci vuole ridurre la produzione europea? Perché questa è l'analisi di impatto che presenta proprio la proposta stessa della Commissione.
"
Paolo DE CASTRO,2022-05-02,IT,EU action plan for organic agriculture (debate),https://www.europarl.europa.eu/doceo/document/CRE-9-2022-05-02-INT-1-150-0000_IT.html,"  Paolo De Castro (S&D).   – Signora Presidente, Commissario, onorevoli colleghi, lo straordinario sviluppo dell'agricoltura biologica a livello europeo negli ultimi dieci anni è la dimostrazione di come i nostri agricoltori, se adeguatamente guidati e incentivati, rappresentino degli alleati imprescindibili nell'erogazione di servizi ambientali all'intera comunità e nel raggiungimento degli obiettivi del Green Deal. Un modello che merita quindi di essere rafforzato tramite un piano d'azione mirato e tramite la condivisione e l'implementazione su scala europea delle buone prassi sviluppate dagli Stati membri più virtuosi. 
Non possiamo permetterci quindi, Commissario, che obiettivi ambiziosi posti dalla Commissione sviliscano l'altissima qualità delle produzioni europee, aprendo le porte all'importazione di prodotti biologici che non rispettano i nostri standard di sostenibilità ambientale, ma anche sociale ed economica. 
Per questo chiediamo una valutazione d'impatto rigorosa affinché l'obiettivo del 25 per cento di superficie agricola destinata al biologico diventi un'opportunità per i nostri produttori e per i nostri consumatori, con l'obiettivo di innalzare la qualità delle nostre produzioni e non di svalutarle. 
"
Paolo DE CASTRO,2022-03-23,IT,Need for an urgent EU action plan to ensure food security inside and outside the EU in light of the Russian invasion of Ukraine (debate),https://www.europarl.europa.eu/doceo/document/CRE-9-2022-03-23-INT-1-178-0000_IT.html,"  Paolo De Castro (S&D).   – Signora Presidente, onorevoli colleghi, signor Commissario, per troppo tempo l'Europa ha ritenuto la pace, così come la sicurezza alimentare, qualcosa di acquisito. L'attacco russo nei confronti del popolo ucraino ha fatto saltare questa convinzione, con ripercussioni profonde da un punto di vista umanitario, politico, sociale ed economico.
Le misure messe in campo oggi, che raccolgono le richieste di questo Parlamento, caro Commissario, rappresentano un primo e importante segnale per i nostri produttori: l'Unione è al vostro fianco, con scelte a favore di una maggiore produttività e con la mobilitazione di 1,5 miliardi di euro a supporto dei settori più colpiti.
Non possiamo però strumentalizzare la guerra e rimettere in discussione gli obiettivi strategici fissati dal Green Deal. Al contrario, la rinnovata attenzione sulla sicurezza alimentare deve creare le condizioni per raggiungere una maggiore autonomia strategica dell'Unione, anche sui mercati agroalimentari.
Per vincere questa sfida serve una vera Global Food Policy, che superi posizioni che porterebbero alla decrescita del nostro potenziale produttivo e che renda agli agricoltori dunque un'arma formidabile per garantire cibo sufficiente, sostenibile e di qualità per tutti. 
"
Paolo DE CASTRO,2022-02-14,IT,Implementation report on on-farm animal welfare (debate),https://www.europarl.europa.eu/doceo/document/CRE-9-2022-02-14-INT-1-102-0000_IT.html,"  Paolo De Castro (S&D).   – Signora Presidente, onorevoli colleghi, signora Commissaria, a meno di un mese dall'approvazione in quest'Aula delle raccomandazioni della commissione ANIT, torniamo a discutere di benessere animale, segno dell'attenzione dell'Unione a questa sfida.
La salute degli animali è infatti la nostra salute e i nostri agricoltori e allevatori sono consapevoli di questa interconnessione. Grazie ai loro sforzi oggi l'Unione è leader a livello globale nella difesa dei più alti standard di salute e benessere animale. Ma non basta e per questo, signora Commissaria, chiediamo una più rigida applicazione da parte di tutti gli Stati membri delle norme vigenti, affinché nessun allevatore possa trovarsi in una condizione di svantaggio competitivo solo per essersi preso cura dei propri animali.
Sta a noi ora saper guidare e incentivare i nostri agricoltori verso un ulteriore salto di qualità nei sistemi di allevamento, di cui beneficeranno cittadini e consumatori e che dovrà essere difeso a livello internazionale, garantendo il pieno rispetto da parte dei nostri partner commerciali.
"
Paolo DE CASTRO,2021-11-23,IT,"Common agricultural policy - support for strategic plans to be drawn up by Member States and financed by the EAGF and by the EAFRD - Common agricultural policy: financing, management and monitoring - Common agricultural policy – amendment of the CMO and other regulations (debate)",https://www.europarl.europa.eu/doceo/document/CRE-9-2021-11-23-INT-2-017-0000_IT.html,"  Paolo De Castro,  a nome del gruppo S&D. – Signora Presidente, onorevoli colleghi, signor Commissario, dopo oltre tre anni di negoziato, oggi presentiamo ai cittadini europei la riforma della PAC, che accompagnerà i nostri agricoltori fino al 2027.
Una riforma che il nostro gruppo ha criticato, esprimendo la contrarietà alla rinazionalizzazione dell'intervento europeo per il settore agricolo, ma sulla quale abbiamo continuato a lavorare migliorandola, fino a raggiungere l'attuale equilibrio tra i tre livelli di sostenibilità economica, sociale e ambientale.
Ringrazio quindi tutto il team negoziale, i colleghi Pina Picierno, Eric Andrieu e Maria Noichl, e tutta la squadra tecnica che ha reso possibile questo risultato.
Senza la spinta del Parlamento, punti caratterizzanti di questo accordo non avrebbero visto la luce. A partire dal risultato storico sul fronte dei diritti dei lavoratori, per la prima volta abbiamo inserito un sistema di condizionalità che eviterà che i fondi pubblici finiscano nelle tasche di chi non rispetta i diritti dei lavoratori, ponendo fine alla distorsione di concorrenza tra imprenditori, che lucrano a discapito della tutela dei diritti, e la stragrande maggioranza di agricoltori, che invece si prende cura dei lavoratori.
Allo stesso modo abbiamo salvaguardato il ruolo delle regioni, che continueranno ad essere protagoniste nella redazione dei piani strategici, con quella conoscenza delle dinamiche territoriali necessaria per vincere le sfide ambientali e sociali che ci attendono.
Senza il Parlamento poi, sarebbe stata mortificata l'ambizione ambientale di una politica che invece, dal 2023, destinerà un quarto degli aiuti diretti agli ecoschemi e almeno il 35 % dei fondi dello sviluppo rurale a misure ad alto valore ambientale. Risultati questi che determineranno il contributo fondamentale della PAC e dei nostri agricoltori al raggiungimento degli obiettivi che l'Unione si è posta con il Green Deal.
Il tutto senza rinunciare alla dimensione economica della PAC. Vogliamo un'agricoltura ancora più forte e competitiva, capace di garantire la sicurezza alimentare dei nostri cittadini. Per questo il sostegno al reddito rimane un elemento essenziale, accompagnato da misure rafforzate di gestione dei rischi e da plafond maggiori per il supporto dei giovani e gli aiuti accoppiati.
In più, coltivazioni emblematiche del nostro sistema agroalimentare, quali ortofrutta, vino e olio d'oliva, insieme ad altre, a seconda delle specificità nazionali, continueranno ad essere supportate tramite interventi settoriali ad hoc. E tutto questo senza dimenticare le indicazioni geografiche dei consorzi di tutela, che potranno finalmente gestire l'offerta di prodotto e quindi meglio rispondere alle fluttuazioni di mercato.
Oggi voteremo su tutti questi risultati. E chiedo quindi anch'io a tutti di votare a favore di questa riforma, e lo chiedo anche forte a tutti i colleghi del mio gruppo, che pure non hanno tutti la stessa soddisfazione dei risultati. Io credo che dobbiamo rivendicare con orgoglio questo risultato. Sono stati tanti anni di negoziati, ma ne è valsa la pena, per una politica agricola più forte, comune, più equa e più sostenibile.
"
Paolo DE CASTRO,2021-10-19,IT,General budget of the European Union for the financial year 2022 - all sections (debate),https://www.europarl.europa.eu/doceo/document/CRE-9-2021-10-19-INT-2-174-0000_IT.html,"  Paolo De Castro,  relatore per parere della commissione per l'agricoltura. – Signora Presidente, signor Commissario, onorevoli colleghi, i nostri agricoltori e produttori agroalimentari hanno dato prova di una straordinaria resilienza e abnegazione di fronte alla crisi sanitaria ed economica che ci ha colpiti. 
Nonostante ciò, alcuni settori tra i più emblematici della nostra tradizione alimentare continuano a soffrire le conseguenze a causa di una richiesta di mercato ancora distante dai livelli pre-pandemia. Per questo, la commissione per l'agricoltura insiste sulla necessità di una dotazione finanziaria aggiuntiva per l'anno 2022, in grado di supportare la ripresa dei nostri agricoltori.
Su questo punto, signor Commissario, urge una riflessione sull'utilità e l'efficacia della riserva di crisi della PAC, soprattutto in considerazione dei significativi miglioramenti nel suo funzionamento, che il Parlamento ha inserito nel processo di riforma della politica agricola comune.
Non possiamo più permettere, infatti, che le aree rurali vengano lasciate in secondo piano, mettendo a repentaglio il senso di appartenenza europea di una parte dei nostri concittadini. Per questo, ci auguriamo che alla visione di lungo termine presentata dalla Commissione seguano iniziative concrete e adeguatamente finanziate già a partire dal 2022.
"
Paolo DE CASTRO,2021-10-18,IT,Farm to Fork Strategy (debate),https://www.europarl.europa.eu/doceo/document/CRE-9-2021-10-18-INT-1-036-0000_IT.html,"  Paolo De Castro,  relatore per parere della commissione per il commercio internazionale. – Signora Presidente, signora Commissaria, onorevoli colleghi, come relatore della commissione per il commercio internazionale, voglio innanzitutto ringraziare tutti i relatori e i relatori ombra per il lavoro svolto su un dossier che deve diventare un pilastro del Green Deal europeo.
Riteniamo tuttavia, cara Commissaria, che il raggiungimento degli obiettivi della strategia ""Farm to Fork"" non possa prescindere dalla nostra politica commerciale. L'Unione dovrà giocare un ruolo da protagonista nella transizione globale verso standard produttivi basati sul rispetto dei diritti umani e dei lavoratori, equa concorrenza e protezione ambientale. 
Serve quindi una vera reciprocità degli standard per tutti i prodotti importati nell'Unione. Dobbiamo scongiurare il rischio che la strategia ""Farm to Fork"" riduca il nostro potenziale produttivo, aprendo le porte a importazioni che per nulla contribuirebbero agli obiettivi che si pone. Chiediamo inoltre capitoli vincolanti sullo sviluppo sostenibile in tutti i nostri accordi commerciali.
Le dichiarazioni di questa mattina da parte della Commissione, inoltre, ci lasciano insoddisfatti. Serve infatti una valutazione ex ante dell'impatto combinato di tutti i target e di proposte proporzionali al raggiungimento di tali obiettivi, che salvaguardino la competitività dei nostri produttori. Una competitività che dovrà basarsi anche su un passo in avanti deciso da parte dell'Unione in materia di ricerca e innovazione, affinché i nostri produttori abbiano a disposizione alternative efficaci, a partire dalle biotecnologie sostenibili per produrre di più, in modo più rispettoso dell'ambiente e dei consumatori.
"
Paolo DE CASTRO,2021-10-05,IT,The future of EU-US relations (debate),https://www.europarl.europa.eu/doceo/document/CRE-9-2021-10-05-INT-2-053-0000_IT.html,"  Paolo De Castro (S&D).   – Signor Presidente, onorevoli colleghi, signor Alto rappresentante, le nostre relazioni con gli Stati Uniti sono ad una svolta. Se è vero infatti che, sin dall'insediamento, l'amministrazione Biden ha spesso dimostrato la volontà di collaborare tra alleati, adesso serve un cambio di passo per stabilire una partnership capace di far fronte alle sfide che ci attendono.
Ai segnali positivi, a partire dalla soluzione della vicenda Boeing-Airbus, che tanto ingiustamente ha pesato sui nostri produttori agroalimentari, fino alla prima riunione del Consiglio per il commercio e la tecnologia, ora devono seguire azioni concrete su questioni non più rinviabili, quali il raggiungimento di soluzioni durature per il settore alluminio e acciaio. Azioni che dovranno consolidare le relazioni commerciali rafforzando il coordinamento delle nostre priorità, quali la promozione dei diritti dei lavoratori, l'azione climatica, la gestione della trasformazione tecnologica. Serve quindi un rinnovato slancio nelle relazioni transatlantiche, perché le sfide comuni possano davvero trasformarsi in opportunità per i nostri cittadini e per le nostre imprese.
"
Paolo DE CASTRO,2021-09-15,IT,EU contribution to transforming global food systems to achieve the Sustainable Development Goals (debate),https://www.europarl.europa.eu/doceo/document/CRE-9-2021-09-15-INT-3-302-0000_IT.html,"  Paolo De Castro,  a nome del gruppo S&D. – Signora Presidente, signor Commissario, onorevoli colleghi, il vertice sui sistemi alimentari del prossimo 23 settembre rappresenta un'opportunità che non possiamo perdere se davvero vogliamo raggiungere il sempre più difficile obiettivo ""fame zero"" entro il 2030.
Ma perché questo vertice possa diventare un successo, l'Unione europea dovrà giocare un ruolo da protagonista, guidando la transizione verso standard basati sul rispetto dei diritti umani, equa concorrenza e protezione ambientale. Gli obiettivi che l'Unione si è posta negli ultimi anni da soli non possono infatti bastare. Servono interventi di cooperazione che mirino a rafforzare la conoscenza scientifica e la disponibilità tecnologica, affinché anche i paesi in via di sviluppo possano arrivare a produrre più cibo con minore impiego di risorse.
Non solo, l'emergenza a cui stiamo assistendo, con più di un terzo della popolazione mondiale che non può permettersi una dieta sana, ci obbliga a impegnarci nella promozione e diffusione di regimi dietetici più salutari e sostenibili, come la dieta mediterranea, capace di migliorare le aspettative di vita e di garantire un utilizzo più efficiente delle risorse naturali.
Target sempre più ambiziosi a livello europeo inoltre non possono prescindere da un'altrettanto ambiziosa politica commerciale, che definisca standard internazionali di sostenibilità ambientale, sociale e di rispetto dei diritti dei lavoratori, tramite sistemi di reciprocità e convergenza nell'interesse comune dei nostri partner commerciali.
Chiediamo quindi capitoli vincolanti sullo sviluppo sostenibile in tutti gli accordi commerciali dell'Unione. Solo tramite una leadership forte e fondata sull'esempio, l'Unione potrà contribuire concretamente a raggiungere gli obiettivi di sviluppo sostenibile delle Nazioni Unite.
"
Paolo DE CASTRO,2021-06-10,IT,European Citizens’ Initiative ‘End the cage age’’ (debate),https://www.europarl.europa.eu/doceo/document/CRE-9-2021-06-10-INT-4-012-0000_IT.html,"  Paolo De Castro,  a nome del gruppo S&D. – Signora Presidente, onorevoli colleghi, il testo che ci apprestiamo a votare rappresenta un successo del nostro funzionamento democratico, e una prova di come ogni cittadino abbia il diritto di partecipare alla vita dell'Unione tramite strumenti come l'iniziativa dei cittadini europei. 
Di fronte a quasi un milione e mezzo di cittadini che chiedono di dire basta agli allevamenti in gabbia, come Parlamento ci siamo resi parte attiva di questa sfida, chiedendo alla Commissione di mettere sul tavolo al più presto gli strumenti legislativi necessari per avviare la transizione verso sistemi di allevamento senza gabbie. 
La salute degli animali, cara Commissaria, è infatti la nostra salute, e gli agricoltori e allevatori dell'Unione hanno dimostrato di essere consapevoli di questa stretta interconnessione, investendo nell'eliminazione delle gabbie per numerose specie animali e in sistemi di allevamento sempre più innovativi che hanno permesso all'Unione di vantare oggi i più alti standard di salute e benessere animale a livello globale. 
Ora serve uno sforzo ulteriore affinché l'utilizzo di gabbie venga definitivamente archiviato, facendo spazio a sistemi di stabulazione più adeguati a seconda delle caratteristiche di ogni specie animale. Starà a noi saper guidare e incentivare i nostri agricoltori verso un salto di qualità nei sistemi di allevamento in cui potranno beneficiare i cittadini e consumatori e che dovrà essere difeso a livello internazionale garantendone il pieno rispetto anche da parte dei nostri partner commerciali. 
"
Paolo DE CASTRO,2021-05-20,IT,The severe impact of the recent spring frost on fruit and wine growers (debate),https://www.europarl.europa.eu/doceo/document/CRE-9-2021-05-20-INT-4-150-0000_IT.html,"  Paolo De Castro,  a nome del gruppo S&D. – Signor Presidente, signor Commissario, onorevoli colleghi, le immagini dei nostri agricoltori, impegnati giorno e notte con candele e bracieri per difendere i propri vigneti o i propri frutteti dall'eccezionale ondata di gelate dello scorso aprile, non possono lasciarci ancora una volta indifferenti.
Settori produttivi fondamentali, non solo a garantire la nostra sicurezza alimentare ma anche per il numero di occupati che generano, hanno subito perdite che sfiorano la totalità della loro produzione. Una situazione che va a sommarsi agli effetti drammatici dovuti alla pandemia del COVID-19 e che mette a serio rischio la sostenibilità sociale ed economica delle aree rurali europee.
Non possiamo più permettere che eventi catastrofici di questo genere, sempre più frequenti e direttamente collegati al cambiamento climatico, vengano fronteggiati solamente dall'impegno e dallo spirito di sacrificio dei nostri produttori.
Per questo, caro Commissario, chiediamo un suo intervento tempestivo, al fine di attivare le misure eccezionali per contrastare tali situazioni, previste dall'articolo 219 del regolamento sull'organizzazione comune dei mercati (OCM). Misure che sono già state utilizzate per situazioni simili negli ultimi anni, offrendo un parziale ma vitale ristoro ai produttori delle aree colpite.
Ma al di là della gestione dell'emergenza serve una visione di più lungo termine su come l'Unione europea intenda dimostrarsi al fianco dei propri produttori agricoli per affrontare efficacemente questa sfida globale, con un approccio comune e fortemente coordinato.
In questo senso, come lei ha detto Commissario, la riforma della politica agricola comune che ci apprestiamo a concludere offre un'occasione imperdibile per un sostanziale miglioramento degli strumenti a disposizione degli agricoltori europei per la gestione e la mitigazione dei rischi intrinsechi all'attività agricola.
Nonostante i passi avanti effettuati negli ultimi anni, infatti, ci rendiamo sempre più conto di come gli strumenti esistenti non siano adeguati alle mutate condizioni climatiche dei nostri territori. Una inadeguatezza che potrebbe essere colmata grazie al rafforzamento, come proposto da questo Parlamento, delle misure eccezionali per fronteggiare le turbative di mercato previste dal regolamento OCM.
Non solo, chiediamo con forza che una parte, seppur limitata, dei fondi destinati ai segmenti diretti della PAC possa andare a finanziare una rete di sicurezza che protegga tutti i produttori europei dagli eventi catastrofici, come quelli che hanno colpito svariate regioni lo scorso aprile.
Presidente, Commissario, i nostri agricoltori e i nostri lavoratori agricoli hanno ripetutamente dato prova del loro spirito di abnegazione, non da ultimo durante la pandemia, quando hanno garantito che il cibo continuasse a giungere sulle nostre tavole, mettendo a rischio la propria salute. Ora è arrivato il momento di dimostrare la solidarietà dell'Unione europea, ponendoci al loro fianco nel fronteggiare le future sfide del settore.
"
Paolo DE CASTRO,2021-04-27,IT,The EU-UK Trade and Cooperation Agreement - The outcome of EU-UK negotiations (debate),https://www.europarl.europa.eu/doceo/document/CRE-9-2021-04-27-INT-2-050-0000_IT.html,"  Paolo De Castro (S&D).   – Signora Presidente, onorevoli colleghi, caro Commissario, la ferita lasciata dalla Brexit è ancora aperta per quelli che hanno sempre creduto nel progetto europeo.
Nonostante questa ferita, l'Unione ha dimostrato di saper ripartire con uno slancio nuovo che, con la risposta alla crisi pandemica, getta le basi per un'Europa più moderna e sostenibile, capace di andare al di là di questi interessi nazionali che hanno tanto pesato negli ultimi anni. La Brexit e il successivo atteggiamento delle autorità britanniche ne sono un esempio. Per questo voglio ringraziare il nostro capo negoziatore, Michel Barnier, e tutto il team negoziale della Commissione per l'estenuante lavoro svolto.
Come Parlamento, abbiamo voluto analizzare questo lavoro in modo responsabile, pretendendo e ottenendo tempi ragionevoli per esercitare le nostre prerogative, nonostante la conclusione dei negoziati all'ultimo minuto avesse messo a serio rischio la democraticità dell'intero processo. 
Un rischio che adesso possiamo dire sia valsa la pena correre: il testo che ci apprestiamo a votare rappresenta infatti un accordo ambizioso con elementi innovativi che dovranno essere alla base della futura politica commerciale dell'Unione, a partire da un level playing field fondato sulla clausola di non regressione degli standard produttivi, sociali, ambientali ed economici. 
Una base solida resa vincolante dalla possibilità di mettere in campo misure unilaterali di ribaltamento della concorrenza. Su questa base bisogna continuare a costruire. L'accordo non può, infatti, rappresentare un punto di arrivo, ma è un punto di partenza in vista di relazioni future capace di promuovere gli interessi dei nostri cittadini e delle nostre imprese e di superare le barriere amministrative e burocratiche, che continuano a rallentare il flusso di merci tra le due sponde della Manica.
In questa partita, giocherà un ruolo cruciale la creazione dell'Assemblea interparlamentare, a condizione che a questa venga attribuito non soltanto il diritto di individuare le aree che necessitano di maggiore collaborazione, ma soprattutto di esprimere raccomandazioni vincolanti al Consiglio di partenariato, coinvolgendo le parti sociali.
Presidente, l'errore storico della Brexit, così come la mancata visione più volte dimostrata dal governo britannico non possono portarci a pensare che i futuri rapporti tra l'Unione e Regno Unito si limitino al campo commerciale. Abbiamo enormi interessi strategici comuni: sta a noi continuare a lavorare con l'obiettivo di ridurre le distanze che al momento appaiono incolmabili.
"
Paolo DE CASTRO,2020-12-15,IT,Transitional provisions for support from the EAFRD and EAGF in the years 2021 and 2022 (debate),https://www.europarl.europa.eu/doceo/document/CRE-9-2020-12-15-INT-2-053-0000_IT.html,"  Paolo De Castro,  a nome del gruppo S&D. – Signor Presidente, onorevoli colleghi, Commissario, dopo settimane di attesa, il difficoltoso accordo raggiunto dal Consiglio europeo la settimana scorsa ci dà finalmente la possibilità di mantenere gli impegni presi con i nostri agricoltori, i nostri produttori e le nostre aree rurali. Non solo certezza giuridica e possibilità di meglio programmare le proprie scelte aziendali grazie all'estensione di due anni dell'attuale politica agricola, ma anche e soprattutto un'iniezione di liquidità senza precedenti per far fronte alle conseguenze devastanti della pandemia.
Grazie allo strumento europeo per la ripresa, siamo infatti pronti a sbloccare oltre 8 miliardi di euro per lo sviluppo rurale già a partire dal gennaio 2021. Un pacchetto di sostegno che dovrà essere reso disponibile il prima possibile dagli Stati membri, affinché possa davvero aprire la strada alla ripresa economica nel nome della resilienza, della sostenibilità e della digitalizzazione, e in linea con gli obiettivi delineati dal Green Deal.
Ed è grazie all'ambiziosa posizione supportata da tutti i gruppi della commissione agricoltura di questo Parlamento che siamo riusciti ad evitare che questi fondi finanziassero il business as usual. Per questo, almeno il 55 % degli oltre 8 miliardi verrà destinato ai giovani, ai piccoli agricoltori, e soprattutto a investimenti che promuovano lo sviluppo sociale ed economico delle aree rurali, perseguendo obiettivi imprescindibili per un'agricoltura sempre più sostenibile, quali la digitalizzazione e la modernizzazione degli strumenti produttivi, migliori condizioni di sicurezza sul lavoro, filiere corte, energie rinnovabili ed economia circolare.
Ma, affinché la ripresa del settore possa contemperare concretamente sostenibilità ambientale, sociale ed economica, almeno il 37 % dei fondi sarà destinato a misure ad alto valore aggiunto ambientale, quali l'agricoltura biologica, la riduzione delle emissioni agricole di gas serra, la conservazione dei suoli, il miglioramento della gestione idrica e il benessere animale.
Ancora una volta, il Parlamento europeo ha dimostrato di essere motore del processo legislativo, per questo, lasciatemi ringraziare tutto il team negoziale, i relatori ombra che hanno lavorato nelle scorse settimane per raggiungere un accordo su Next Generation EU per lo sviluppo rurale.
Quando le tre istituzioni, Commissario, decidono di lavorare fianco a fianco con lo stesso obiettivo, possono essere raggiunti risultati fondamentali, soprattutto per un settore che, anche nei momenti più difficili della pandemia, non si è mai tirato indietro, continuando a garantire il cibo che arriva ogni giorno sulle nostre tavole. 
"
Paolo DE CASTRO,2020-10-20,IT,"Common agricultural policy - support for strategic plans to be drawn up by Member States and financed by the EAGF and by the EAFRD - Common agricultural policy: financing, management and monitoring - Common agricultural policy – amendment of the CMO and other Regulations (debate)",https://www.europarl.europa.eu/doceo/document/CRE-9-2020-10-20-INT-2-052-0000_IT.html,"  Paolo De Castro (S&D).   – Signor Presidente, signor Commissario, onorevoli colleghi, di fronte a una vera emergenza globale che si manifesta nelle sempre più frequenti catastrofi climatiche che affliggono le nostre aree rurali e i nostri agricoltori, la richiesta per un cambiamento radicale non può rimanere inascoltata.
Per affrontare efficacemente questa emergenza serve un approccio comune e coordinato, affinché i nostri agricoltori possano fare un ulteriore salto di qualità nell'erogazione di servizi ambientali a beneficio dell'intera collettività. Al contrario, la proposta di riforma della PAC presentata nel 2018 delega agli Stati membri enormi responsabilità, di fatto una rinazionalizzazione dell'intervento europeo per il settore agricolo e per le aree rurali. Per questo, come gruppo socialista abbiamo preteso di riaprire la discussione su tutti e tre i dossier, nonostante il voto della commissione agricoltura. Una scelta che oggi rivendichiamo come un successo, visti i passi in avanti cruciali che abbiamo ottenuto. 
Lasciatemi quindi ringraziare tutto il nostro team negoziale per l'incredibile lavoro svolto a partire dal dossier dell'OCM, con il rafforzamento delle misure di gestione delle crisi di mercato e la maggiore trasparenza lungo la filiera a questo sul regolamento orizzontale, tramite il quale vogliamo salvaguardare la dimensione comune della PAC fino ai piani strategici.
E proprio in merito ai piani strategici mi sorprendono le campagne lanciate negli ultimi giorni da alcuni portatori di interesse contro i risultati raggiunti grazie all'incessante lavoro del nostro team negoziale, passi in avanti inimmaginabili fino a qualche mese fa, voglio citarne solo alcuni.
Chiediamo di dedicare almeno il 30 % dei fondi del primo pilastro agli ecoschemi, la misura definita a livello europeo che dovrà accompagnare e guidare i nostri agricoltori verso metodi produttivi sempre più sostenibili. Vogliamo poi innalzare al 35 % le spese per le misure agroambientali nel secondo pilastro, aggiungendo una soglia minima del 30 % per gli investimenti sostenibili, in linea con gli obiettivi del Green Deal e proprio per allineare la PAC a questi obiettivi, chiediamo anche una revisione entro il 2025 dei piani strategici, che tenga conto delle normative derivanti dall'implementazione del Green Deal, il tutto senza mettere in secondo piano la dimensione economica della PAC, che secondo il trattato deve migliorare la produttività e sostenere il reddito degli agricoltori. 
Vogliamo infatti un'agricoltura ancora più forte e competitiva e non possiamo dimenticarci di quanto i nostri agricoltori e lavoratori agricoli hanno fatto durante l'emergenza Covid, mettendo a repentaglio la propria salute pur di garantire la disponibilità di cibo arrivato ogni giorno sulle nostre tavole. 
Per questo abbiamo lavorato a un compromesso ambizioso in grado di salvaguardare la sostenibilità sociale, economica e ambientale del settore. Siamo infatti più che mai pronti a raccogliere le sfide lanciate con le strategie Farm2Fork e Biodiversità, che però non devono sostituirsi alla PAC, ma devono affiancare la PAC nel guidare gli 11 milioni di agricoltori europei verso la realizzazione di obiettivi comuni. 
Per questo, caro Commissario, ci aspettiamo un'assunzione di responsabilità da parte della Commissione affinché metta sul tavolo proposte legislative concrete, basate su rigorose analisi di impatto e che noi come colegislatori valuteremo e cercheremo di migliorare nell'interesse dei nostri agricoltori, produttori agroalimentari e di tutti i cittadini dell'Unione. 
"
Paolo DE CASTRO,2020-10-06,IT,The European Forest Strategy - The Way Forward (debate),https://www.europarl.europa.eu/doceo/document/CRE-9-2020-10-06-INT-2-092-0000_IT.html,"  Paolo De Castro (S&D).   – Signor Presidente, onorevoli colleghi, signor Commissario, la situazione delle nostre foreste rappresenta uno dei più importanti risultati raggiunti dall'Unione, anche e soprattutto grazie alla politica agricola comune.
In controtendenza rispetto ai trend globali, negli ultimi vent'anni abbiamo infatti assistito a un incremento della nostra superficie forestale pari alla dimensione del Portogallo, con impatti sociali sostanziosi per un settore della bioeconomia che rappresenta quasi il 10 % dell'occupazione europea. Segno di una strategia europea che, seppur migliorabile, ha portato a risultati importanti.
Non possiamo fermarci, caro Commissario. Serve mettere a disposizione dei nostri agricoltori e silvicoltori strumenti di gestione dei rischi e delle catastrofi che, insieme a una maggiore innovazione e digitalizzazione del settore, tutelino un sistema tanto fondamentale quanto fragile. In questo senso, come non ricordare le immagini delle decine di migliaia di ettari di bosco distrutti nel mio paese dal maltempo del 2018.
I nostri agricoltori e silvicoltori devono diventare i veri protagonisti della sfida per raggiungere la neutralità climatica entro il 2050. Per questo la strategia... 
(Il Presidente toglie la parola all'oratore)
"
Paolo DE CASTRO,2020-02-13,IT,Farm to Fork Strategy - the key role of farmers and rural areas (debate),https://www.europarl.europa.eu/doceo/document/CRE-9-2020-02-13-INT-4-011-0000_IT.html,"  Paolo De Castro,  a nome del gruppo S&D. – Signora Presidente, onorevoli colleghi, caro Commissario, senza la partecipazione convinta dei nostri agricoltori, qualsiasi prospettiva di mitigazione dei cambiamenti climatici diventa irrealizzabile.
Per questo oggi è necessario un approccio fortemente comune nel definire la futura politica agricola, che deve rimanere europea. E questo Parlamento, caro Commissario, non può perdere l'occasione di integrare elementi fondamentali della strategia ""Farm to Fork"" in una PAC che indicherà la direzione dell'agricoltura europea nel prossimo decennio.
Il settore agroalimentare è pronto a mettersi in gioco per fornire ancora più servizi ambientali, raggiungendo la neutralità delle emissioni di carbonio a beneficio di tutti i cittadini europei. Ma a questi sforzi dovranno tuttavia corrispondere non solo incentivi tramite una PAC adeguatamente finanziata, ma soprattutto la disponibilità di tecniche di produzione innovative, tra cui quelle del miglioramento varietale che sono capaci di sostituire la chimica nel proteggere la salute delle piante. Non esiste infatti, caro Commissario, una sostenibilità ambientale senza la sostenibilità economica e sociale del settore. Abbiamo davanti a noi una sfida enorme, che possiamo vincere solo grazie a un rinnovato protagonismo dell'Unione europea.
"
Paolo DE CASTRO,2020-02-11,IT,Proposed mandate for negotiations for a new partnership with the United Kingdom of Great Britain and Northern Ireland (debate),https://www.europarl.europa.eu/doceo/document/CRE-9-2020-02-11-INT-2-036-0000_IT.html,"  Paolo De Castro (S&D).   – Signora Presidente, onorevoli colleghi, capo negoziatore Barnier, dopo una delle pagine più buie della storia dell'Unione, abbiamo l'obbligo di fare oggi tutto il possibile per garantire ai nostri cittadini i risultati ottenuti in 45 anni di integrazione europea, salvaguardando i nostri rapporti con il Regno Unito e basandoli sul principio dell'equità sociale e ambientale e della equa concorrenza.
Serve un accordo ambizioso, che impegni il Regno Unito a mantenere i nostri standard produttivi e di sicurezza alimentare e scongiuri il rischio che l'accesso al mercato unico dei prodotti d'oltremanica rappresenti un cavallo di Troia per prodotti che metterebbero a rischio la salute dei nostri consumatori e la sostenibilità economica delle nostre aziende.
Le relazioni future non possono prescindere dalla condivisione di un patrimonio culturale comune, che include anche le produzioni agroalimentari di qualità. Per questo tutte le nostre eccellenze dovranno vedersi garantito l'attuale livello di tutela.
Proprio su questi principi si fonda la nostra convinzione che dopo la Brexit non ci sarà il vuoto, ma un'Europa sempre più forte e sostenibile, pronta a difendere i suoi cittadini.
"
Paolo DE CASTRO,2019-12-18,IT,Compatibility between the current EU - Mercosur Free Trade Agreement and the Commission's proposal for a European Green Deal (topical debate),https://www.europarl.europa.eu/doceo/document/CRE-9-2019-12-18-INT-3-356-0000_IT.html,"  Paolo De Castro (S&D).   – Signora Presidente, signor Commissario Hogan, onorevoli colleghi, con il Green Deal, l'Unione europea vuole stringere un nuovo patto con i suoi cittadini e i suoi consumatori. Un patto che, grazie alla strategia “dal campo alla tavola”, potrà essere ulteriormente rafforzato e indirizzato verso la qualità del cibo, intesa sia come qualità del prodotto, nutriente e salubre, che dal processo di produzione, equo, sostenibile e trasparente.
Gli agricoltori e i produttori europei sono pronti a raccogliere questa sfida, rafforzando ulteriormente i nostri standard produttivi, già tra i più avanzati a livello globale. Non possiamo permetterci di lasciarli soli: dobbiamo invece valorizzare i loro sforzi e proteggerli da tutte le situazioni di concorrenza sleale rispetto a produttori di paesi terzi. 
Si tratta di un obiettivo non più rimandabile, signor Commissario, ma che non può essere limitato al solo accordo con il patto dei paesi Mercosur. Infatti, solo attraverso una nuova e ambiziosa diplomazia del cibo europeo, che si basi sulla reciprocità degli standard produttivi tra l'Unione e tutti i nostri partner commerciali, potremo diventare veri punti di riferimento a livello globale nella definizione delle norme produttive agricole e alimentari.
"
Paolo DE CASTRO,2019-12-17,IT,Conflict of interest and corruption affecting the protection of EU's financial interests in Member States (debate),https://www.europarl.europa.eu/doceo/document/CRE-9-2019-12-17-INT-2-251-0000_IT.html,"  Paolo De Castro (S&D).   – Signor Presidente, signor Commissario, onorevoli colleghi, nelle ultime settimane molto si è discusso di situazioni sconcertanti in merito alla concentrazione fondiaria in alcuni Stati membri, ma il malcostume nulla ha a che vedere con la politica agricola comune.
Negli ultimi anni abbiamo fatto sforzi importanti per ridurre le distorsioni che a livello nazionale si possono creare in una politica complessa che si estende su 28 paesi e coinvolge milioni di beneficiari. Ma tanto resta ancora da fare e per questo il Parlamento ha già preso una posizione chiara nella nostra relazione sulla concentrazione dei terreni agricoli dell'Unione. Posizione che purtroppo però non trova riscontro nell'attuale proposta di riforma della PAC. Al contrario un eccesso di flessibilità garantita agli Stati membri accrescerebbe il rischio che certi comportamenti possano essere favoriti ancora di più da scelte nazionali. 
Oggi più che mai, caro Commissario, c'è bisogno di un forte ancoraggio a obiettivi e strumenti comuni, capaci di sventare ogni apertura all'individualismo politico che farebbe della PAC un mero contenitore di risorse senza salvaguardare la strategicità sociale, economica e ambientale. 
"
Paolo DE CASTRO,2019-12-17,IT,EU Pollinators Initiative (debate),https://www.europarl.europa.eu/doceo/document/CRE-9-2019-12-17-INT-2-410-0000_IT.html,"  Paolo De Castro (S&D).   – Signor Presidente, Commissario Kyriakides, onorevoli colleghi, lo stato di salute delle api è uno dei campanelli d'allarme più urgenti, di fronte a cui l'Unione deve dimostrarsi in prima linea per affrontare le cause della riduzione degli impollinatori. 
Senza le api, oltre tre quarti del cibo che arriva sulle nostre tavole non esisterebbe, basterebbe questo a dare l'idea di come siano necessarie scelte ambiziose e non più rinviabili da parte nostra e di tutti gli Stati membri, in linea con gli orientamenti della European Food Safety Authority sulle api del 2013.
Le api sono i primi alleati degli agricoltori, e gli agricoltori europei riconoscono questo ruolo fondamentale. Negli ultimi decenni abbiamo assistito infatti a un crollo nell'utilizzo dei pesticidi a più alto rischio, e grazie alle misure di inverdimento della PAC, che sono state, tra l'altro, recentemente rafforzate nel regolamento Omnibus, abbiamo promosso l'utilizzo di piante mellifere e oggi nell'Unione oltre il 10 % della superficie arabile è dedicata alla protezione della biodiversità.
Ma non possiamo fermarci qui: gli agricoltori europei devono essere incentivati a fare un ulteriore salto di qualità nell'erogazione di servizi ambientali che tutelino la salute degli impollinatori, a beneficio dell'intera collettività.
Serve un'iniziativa coordinata, adeguatamente finanziata, che punti sulla ricerca e l'innovazione, restituendo all'Europa il protagonismo che le compete in questa sfida. Il rischio, altrimenti, è di ritrovarsi di fronte a un puzzle disordinato di interventi nazionali.
Questo Parlamento, Commissario, non ha voluto e non vuole correre questo rischio, ma dimostrarsi all'altezza delle ambizioni del Green Deal europeo.
"
Paolo DE CASTRO,2019-12-17,IT,Animal welfare conditions during transport to third countries (debate),https://www.europarl.europa.eu/doceo/document/CRE-9-2019-12-17-INT-2-447-0000_IT.html,"  Paolo De Castro,  a nome del gruppo S&D. – Signor Presidente, signora Commissario, onorevoli colleghi, nonostante gli standard europei in materia di salute e benessere animale siano tra i più avanzati a livello globale, ancora oggi ci troviamo a discutere di incidenti non più ammissibili durante il trasporto degli animali.
È evidente che gli sforzi di questo Parlamento per raggiungere obiettivi ambiziosi, di cui dobbiamo essere fieri e che dobbiamo difendere, spesso vengano vanificati.
C’è bisogno, Commissario, di un'attenta analisi in merito a quali azioni siano necessarie per una piena e uniforme applicazione dei nostri standard per il benessere animale in tutti gli Stati membri.
Come commissione agricoltura, abbiamo già deciso di imboccare questa strada, anche per ridurre gli impatti distorsivi derivanti dalla possibilità che i produttori all'interno dell'Unione possano tradurre la mancata applicazione delle norme in vantaggi competitivi.
I nostri allevatori, nell'adeguarsi alle norme europee, sostengono costi di produzione molto più elevati rispetto ai propri concorrenti al di fuori dell'Unione, ritrovandosi vittime di una concorrenza sleale. Non possiamo più accettare che ciò avvenga anche all'interno del mercato unico. 
"
Paolo DE CASTRO,2019-12-11,IT,The European Green Deal (debate),https://www.europarl.europa.eu/doceo/document/CRE-9-2019-12-11-INT-1-077-0000_IT.html,"  Paolo De Castro (S&D).   – Signora Presidente, onorevoli colleghi, signor Vicepresidente Timmermans, caro Frans, siamo di fronte a un'emergenza globale che si manifesta nelle sempre più frequenti catastrofi climatiche che affliggono i nostri cittadini e i nostri agricoltori.
C'è bisogno di un approccio comune e fortemente coordinato per affrontare questa sfida e l'ambizioso patto oggi presentato tra l'Unione e i suoi cittadini rappresenta senz'altro un incoraggiante assunzione di questa responsabilità.
Tuttavia, senza una partecipazione convinta dei nostri agricoltori, qualsiasi prospettiva di mitigazione dei cambiamenti climatici diventa irrealizzabile. Gli agricoltori europei devono essere guidati e adeguatamente incentivati a fare un ulteriore salto di qualità nell'erogazione di servizi ambientali di cui possa beneficiare l'intera collettività.
Invece, caro Frans, la proposta di riforma della PAC su cui stiamo lavorando delega agli Stati membri la pianificazione di una strategia che contrasti questa sfida epocale, di fatto una rinazionalizzazione dell'intervento europeo per le aree rurali. Per questo, caro Frans, serve una politica agricola più comune e più forte, perché questa possa essere davvero la chiave di volta per i cambiamenti climatici... (La Presidente interrompe l'oratore)
"
Paolo DE CASTRO,2019-11-26,IT,2020 budgetary procedure: joint text (debate),https://www.europarl.europa.eu/doceo/document/CRE-9-2019-11-26-INT-2-218-0000_IT.html,"  Paolo De Castro (S&D).   – Signor Presidente, onorevoli colleghi, signor Commissario, questo Parlamento ha sempre lavorato affinché il bilancio 2020 rappresentasse un punto di partenza ambizioso per i negoziati che ci attendono sul futuro quadro finanziario pluriennale.
Oggi, grazie all'impegno di tutto il nostro team negoziale, che ringrazio, possiamo affermare di aver raggiunto questo obiettivo, rispondendo efficacemente alle richieste di un'Europa più vicina ai bisogni dei nostri cittadini. Una risposta che si incardina su risultati concreti, come l'incremento dei fondi per la lotta al cambiamento climatico e per la cultura, il potenziamento del programma Erasmus per migliaia di studenti e del supporto alle piccole e medie imprese, nonché il rafforzamento delle politiche di vicinato nel bacino del Mediterraneo, che sta diventando troppo spesso teatro di tragedie dovute alla crisi migratoria.
Ma non vogliamo fermarci qui, caro Commissario Oettinger. Continueremo quindi a impegnarci per trovare soluzioni che vadano incontro anche alle difficoltà di un settore, quello agroalimentare, vittima delle decisioni dell'amministrazione Trump di imporre tariffe punitive sui nostri prodotti.
Abbiamo fatto passi in avanti, importanti, come richiesto dalle nostre dichiarazioni al termine della procedura di conciliazione. Ora ci aspettiamo nei prossimi mesi un supporto concreto per le produzioni agroalimentari europee colpite da questa rappresaglia commerciale.
"
Paolo DE CASTRO,2019-11-26,IT,Measures to address the impact on European agriculture of the WTO ruling on the Airbus dispute (debate),https://www.europarl.europa.eu/doceo/document/CRE-9-2019-11-26-INT-2-388-0000_IT.html,"  Paolo De Castro,  a nome del gruppo S&D. – Signora Presidente, onorevoli colleghi, signora Commissario, è già passato più di un mese dall'inizio di questa rappresaglia commerciale nei confronti dei nostri prodotti agroalimentari e soprattutto nei confronti delle nostre eccellenze protette da sistemi di qualità europei, senza ancora oggi che l'Unione abbia messa in campo alcuna contromisura concreta.
La via diplomatica che il Parlamento europeo rafforzerà ulteriormente questa settimana, con l'assegnazione agli Stati Uniti di una quota del contingente tariffario per le importazioni di carne bovine di alta qualità, è sicuramente la strada da seguire. Ma non possiamo più permetterci però, cara Commissaria Malmström, di aspettare, mettendo a repentaglio la sostenibilità economica di un settore che, ricordiamolo, rappresenta la prima industria europea e impiega 44 milioni di operatori.
Per questo, la maggiore flessibilità concessa ai programmi di promozione dei nostri prodotti, sia in termini di durata che di cofinanziamento che di mercati, rappresenta un segnale importante. Chiediamo però l'utilizzo dei margini disponibili nel bilancio dell'Unione per finanziare un incremento dei fondi dedicati a queste misure e lanciare un vero e proprio piano di promozione straordinario per il nostro agroalimentare, quindi con interventi nuovi diretti anche alle catene distributive.
Tutto questo, caro Commissario, mantenendoci pronti ad attivare tutti gli strumenti disponibili nella PAC, che lei ha ricordato, per evitare che si inneschi una crisi di mercato, senza attendere che le conseguenze diventino irrimediabili per settori strategici dal punto di vista sociale, economico e ambientale. C'è in gioco il futuro dei nostri produttori e dell'intero comparto agroalimentare e solo mettendo in campo misure concrete a supporto degli agricoltori e trasformatori potremo dimostrarci all'altezza di questa sfida.
"
Paolo DE CASTRO,2019-10-22,IT,General budget of the European Union for 2020 - all sections (debate),https://www.europarl.europa.eu/doceo/document/CRE-9-2019-10-22-INT-2-174-0000_IT.html,"  Paolo De Castro,  relatore per parere della commissione per l'agricoltura. – Signora Presidente, Commissario, signor Ministro, onorevoli colleghi, il prossimo bilancio si pone come ambizioso obiettivo quello di fungere da ponte con il futuro dell'Unione, fornendo un valore aggiunto concreto e rispondendo alle richieste di cittadini, imprese, lavoratori e consumatori. 
Il Parlamento chiede un salto di qualità per raggiungere questo obiettivo e costituire un punto di partenza solido per l'avvio della nuova generazione di programmi e politiche prioritarie per l'Unione. Tra queste priorità, Commissario, non possiamo scordarci lo straordinario ruolo giocato dalla politica agricola comune nel processo di integrazione europea. Non accetteremo quindi tagli al bilancio della politica agricola, al contrario, Le chiediamo che l'Unione sia al fianco delle nostre imprese agricole e alimentari che, ancora una volta, sono vittime di rappresaglie commerciali decise da altri, come ha già ricordato la nostra relatrice Eider Gardiazabal Rubial. 
Chiediamo, quindi, un impegno affinché nel prossimo periodo di conciliazione vengano finanziate e rafforzate tutte le misure, quali la promozione dei nostri prodotti sui mercati esteri, necessarie ad attenuare l'impatto dei pesantissimi dazi imposti dagli Stati Uniti nei confronti delle nostre imprese. 
"
Paolo DE CASTRO,2019-10-09,IT,US tariffs on European goods following WTO's decision on the Airbus dispute (debate),https://www.europarl.europa.eu/doceo/document/CRE-9-2019-10-09-INT-1-206-0000_IT.html,"  Paolo De Castro (S&D).   – Signora Presidente, onorevoli colleghi, signor Commissario, le nostre esportazioni sono sotto attacco e lo sono ancora di più le nostre produzioni agroalimentari che, dopo la crisi dovuta all'embargo russo, devono pagare ancora una volta il conto di rappresaglie commerciali decise da altri. 
Signor Commissario, non possiamo farci cogliere impreparati. Quale strategia ha previsto la Commissione al fine di evitare una crisi di mercato che colpirebbe gravemente il nostro parmigiano, il nostro olio, il nostro vino? Dobbiamo dimostrare di essere al fianco dei nostri cittadini e delle nostre imprese e ottenere, come primo passo, un periodo di transizione sufficientemente lungo prima dell'eventuale applicazione dei dazi, scongiurando shock commerciali immediati per i nostri produttori. 
Ma questo non può essere sufficiente. Chiediamo di avviare subito le procedure necessarie all'attivazione della riserva di crisi, che è prevista dalla politica agricola comune per far fronte a queste situazioni. Lo stesso commissario designato Wojciechowski ce l'ha detto in sede di commissione per l'agricoltura. 
E poi è necessario rafforzare il pacchetto promozione per dare una mano ai nostri agricoltori. Servono scelte ambiziose, caro Commissario, per proteggere adeguatamente produzioni strategiche dal punto di vista economico e sociale. 
"
Paolo DE CASTRO,2019-09-18,IT,Presentation by the Council of its position on the draft general budget - 2020 financial year (debate),https://www.europarl.europa.eu/doceo/document/CRE-9-2019-09-18-INT-3-295-0000_IT.html,"  Paolo De Castro (S&D).   – Signora Presidente, signor Commissario, onorevoli colleghi, i nostri cittadini ci chiedono un'Europa più vicina, che sappia rispondere efficacemente alle loro richieste, ma le posizioni del Consiglio sulla proposta di bilancio per il 2020 sembrano volersi allontanare da questo obiettivo, con passi indietro significativi rispetto alla proposta della Commissione che, come Parlamento, avevamo giudicato poco ambiziosa.
Vogliamo invece continuare a investire in un settore, quello agroalimentare, che rappresenta la prima industria europea e la cui strategicità viene troppo spesso messa in secondo piano. I tagli previsti per il 2020 non tengono conto dell'attuale situazione geopolitica e degli effetti sui nostri prodotti già provocati dall'embargo russo e che si manifesteranno nel caso di una Brexit senza accordo.
C'è in gioco, signor Commissario, il futuro dei nostri giovani e dell'intero settore agroalimentare. Dimostriamoci all'altezza di questa sfida ed evitiamo passi indietro, che rappresenterebbero un segnale negativo in vista del negoziato sulla prossima programmazione finanziaria.
"
Paolo DE CASTRO,2019-09-16,IT,The situation of EU forests (debate),https://www.europarl.europa.eu/doceo/document/CRE-9-2019-09-16-INT-1-066-0000_IT.html,"  Paolo De Castro (S&D).   – Signor Presidente, signor Commissario, onorevoli colleghi, la situazione delle nostre foreste è sempre più a rischio e l'Unione europea deve essere, ancora una volta, capofila nella lotta contro questa emergenza.
Tanto è stato fatto, ed è utile ricordarlo, anche grazie alla politica agricola comune. Abbiamo assistito negli ultimi vent'anni a un incremento della nostra superficie forestale pari alla dimensione del Portogallo, segno di una strategia europea che va migliorata ma che ha portato già risultati importanti.
Tuttavia, caro Commissario, non possiamo fermarci. I tagli previsti alla politica agricola comune nella proposta della Commissione significano, in alcuni paesi, una pesante riduzione dei programmi di sviluppo rurale: in alcuni paesi si arriverà al 25 % di taglio e questo rappresenta certamente un passo indietro inaccettabile. I nostri agricoltori e i nostri silvicoltori devono essere protagonisti della sfida e correre ai ripari per quanto riguarda i problemi delle nostre foreste.
Allo stesso tempo bisogna intervenire anche nei confronti dei grandi paesi esportatori di legname con l'istituzione di un efficiente programma di certificazione che consenta l'attivazione di clausole di salvaguardia.
Ci troviamo davanti a una vera e propria emergenza climatica: solo un'Unione europea forte e unita saprà dare ai nostri cittadini le risposte coraggiose e non più rimandabili che ci attendono.
"
Paolo DE CASTRO,2019-09-16,IT,Patentability of plants and essential biological processes (debate),https://www.europarl.europa.eu/doceo/document/CRE-9-2019-09-16-INT-1-127-0000_IT.html,"  Paolo De Castro (S&D).   – Signor Presidente, signor Commissario, onorevoli colleghi, in un momento in cui l'innovazione e il miglioramento varietale non OGM delle piante sono l'unico modo per ridurre l'impatto ambientale del settore agricolo, la decisione da parte dell'Ufficio europeo dei brevetti è per noi inaccettabile.
Non possiamo permettere che la disponibilità di materiale vegetale venga limitata o che le capacità dei nostri laboratori di ricerca vengano messe a rischio, con pesanti ripercussioni sulla sostenibilità della nostra agricoltura e la salute di tutti i cittadini europei.
Per questo, caro Commissario, le chiediamo di intervenire al più presto, presentando le osservazioni necessarie per evitare che questa decisione vada contro il volere, più volte espresso, dai colegislatori e di ristabilire la certezza giuridica necessaria, perché l'agricoltura diventi sempre più protagonista nella lotta al cambiamento climatico e capace di rispondere, anche attraverso l'utilizzo di nuove tecniche di miglioramento varietale, in modo ambizioso alle richieste di milioni di cittadini.
"
